Tus Mob Cryptosporidiosis
Tus mob Cryptosporidiosis zoo li cas ? Tus mob Cryptosporidiosis yog ib tug mob los ntawm ib hom cab hu ua protozoan Cryptosporidium . Tus mob Cryptosporidiosis puas yog ib hom mob tshiab ? Tus kab mob Cryptosporidium kuj tsis yog ib tug kab mob tshiab , tsuas yog 1976 lawv nyuam qhuav soj paub tias tus kab mob no ua kom neeg mob tau . Cov tsos mob ntawm tus mob cryptosporidiosis zoo li cas ? Feem ntau , thaum raug tus kab mob no mas yuav ua raws plab tso quav ua kua heev , tsis tas li kuj yuav mob plab ntswj , xeev siab , ntuav , kub cev , dias taub hau thiab tsis qab los . Kuj muaj tsawg kawg los yog , uas tus kab mob no yuav ua tau kom mob tsib , los yog ua daim npluag hauv lub ntsws mob ces ua mob ntsws dej . Kuj muaj qee leej neeg uas raug tus kab mob Cryptosporidium kuj tsis pom chiv mob dab tsi li . Leej twg ntxim raug tus mob cryptosporidiosis thiab yuav ua mob ntev npaum li cas ? Leej twg los yeej raug tau tus kab mob Cryptosporidium . Cov neeg uas lub nruab nrog cev muaj zog sis , yog lawv ho nphav raug tus kab mob no mas lawv yuav pib ua mob li ob lub lis piam los yog luv dua ntawd , lub caij no mas tus mob kuj yuav pib ntaug los yog yuav mob hnyav zuj zus kuj muaj . Cov neeg uas lub nruab nrog cev tsis muaj zog , thaum lawv raug mas lawv lub cev yuav tsis muaj peev xwm quas cov kab mob tawm , ua li no mas lawv yuav mob hnyav thiab mob ntev dua . Cov neeg no kuj yog cov neeg uas tseem tab tom raug kho mob cancer , cov neeg raug lim ntshav , cov neeg noj cov tshuaj hu us steroid , cov neeg uas muaj tus kab mob Ej ( HIV ) , thiab cov neeg uas mob hnyuv hu ua ( Crohn's disease ) Tus mob no kis li cas ? Tus kab mob cryptosporidium muaj nyob hauv neeg , tsiaj thiab cov tsiaj qus uas muaj mob cov quav . Tib neeg kis tau tus kab mob no thaum nws noj tau tus kab mob . Yog noj tau ob peb tug kab mob xwb los yeej ua rau tus neeg mob lawm . Li no , tus mob no mas yuav kis tau ntawm ib leeg neeg mus rau lwm leej , los yog kis ntawm ib tus tsiaj mus rau tus neeg , thiab yog haus tau cov dej tsis huv . Yog neeg kis rau neeg mas vim yog kis ntawm tej khoom noj ua tsis huv thiab tsis ntxuav tes thaum mus siv tsev plob tas . Thaum tus neeg raug tus mob tas , tsis kav nws tseem muaj cov kab mob no los nrog quav li ob peb lub lis piam tom qab ntawd thiab . Vim txoj hau kev kis tus kab mob no yog kis ntawm quav rau ntawm qhov ncauj , ua li mas cov neeg uas raug tus mob no es raws plab lawm , cov neeg uas quav tshau khuj khuav , thiab cov neeg uas tsis tu lub cev huv si , thiab cov me nyuam uas tseem rau ntaub tiag quav ntawd yuav yog cov neeg uas kis tus kab mob no rau lwm tus . Yog ib tug neeg twb raug tus kab mob Cryptosporidium no lawm nws puas raug ntxiv ? Kuj tsis paub meej tias yog ib tug neeg raug tus mob no dua lawm nws puas yuav raug tau ntxiv . Tej zaum lub cev kuj muaj zog tiv thaiv me ntsis tab sis yog raug cov kab mob ntau mas kuj yuav cheem tsis tau ces yuav rov kis mob dua . - sib ntxiv - Yuav kuaj li cas thiaj paub tias muaj tus mob cryptosporidiosis ? Thaum kuaj cov quav hauv lub tshuab tsom kab mob mas yuav pom thiab paub tias yog cov kab mob no . Yuav kho tus mob cryptosporidiosis li cas ? Tsis muaj ib txog kev tseeb kiag uas siv los kho tus mob cryptosporidiosis . Yog lub cev qhuav dej ces yuav tau haus dej kom ntau mus pab . Tshuaj raws plab kuj yuav pab kom tej plab hnyuv quav xoob thiab pab kom tus mob khees me ntsis xwb . Kuv yuav ua li cas thiaj tsis tau thiab thiaj tsis kis tus mob cryptosporidiosis rau lwm tus ? Qhov uas ib tug neeg yuav ceev faj kom kis tsis tau rau nws los yog nws kis rau lwm tus mas yog yuav tsum ntxuav tes hu si thaum mus plob tas los yog hloov me nyuam ntaub tiag quav tas thiab ua ntej yuav mus npaj pluav noj pluas haus . Cov nyuj yog ib cov tsiaj uas keev muaj tus kab mob Cryptosporidium no , ua li mas , yuav tsum tsis txhob haus cov mis nyuj uas tsis tau muab cov kab mob tua thiab yuav tsum ntxuav tes kom huv si thaum mus kov mus tu cov nyuj tas . Tsis txhob haus cov dej uas tsis tau lim thiab tua kab mob lub caij uas mus pw hav zoov los yog mus tsham tej teb chaws uas tsis muaj tshuab zoo lim dej haus . Yuav tau mloog thiab ua raws li tseem fwv zos los yog xeev cov cai thaum muaj xwm dab tsi txog tej dej haus . Yog muab dej rhaub npau to mam haus mas yuav tua tau cov kab mob Cryptosporidium lawm . Vim tus kab mob me heev ( li 4 microns ) mas cov tshuab lim dej haus uas muag tom tej khw yeej lim tsis tau tus kab mob no li . Yog cov tshuab uas muaj peev xwm lim tej yam me tsaj li 1 micron mas tej zaum kuj yuav lim tau tus kab mob no ntawm cov dej . Vim tus mob cryptosporidiosis yuav muaj peev xwm ua tau cov neeg lub nruab nrog cev tsis muaj zog ntawd mob hnyav taus , ua li mas cov neeg no yuav tau ceev faj tiag tiag kom tsis txhob lam nphav raug tus kab mob no . Yog leej twg lub nruab nrog cev tsis muaj zog li hais no mas thaum lam xav hais tias tsam ho raug tus kab mob no lawm los yog tsam ho lam nphav tau tus kab mob lawm no ces yuav tau hu rau kws kho mob sai .
