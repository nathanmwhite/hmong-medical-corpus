Kab Mob Tshaj Cum - Eastern Equine Encephalitis ( EEE )
Kab Mob Tshaj Cum - eastern equine encephalitis zoo li cas ? Tus mob no ua mob los ntawm tus kab mob hu ua eastern equine encephalitis ( EEE ) . Tus kab mob no yuav kis tau rau tib neeg yog tias raug cov yoov tshaj cum uas muaj tus kab mob no tom . Cov kab mob uas kis ntawm yoov tshaj cum los mas hu ua Arboviruses . Nyob rau tej chaw huab cua sov , mas keev muaj tus kab mob no tshwm sim rau lub caij ntuj so thaum muaj yoov tshaj cum coob . Kuj tsis pom muaj tus kab mob no raug rau neeg heev . Nyob hauv teb chaws As Mes Li Kas ( U. S. A ) no mas ib xyoos twg , tsuas pom neeg raug txog li 5 leeg xwb . Tus kab mob no kuj raug rau nees ( horses ) thiab pom tshwm rau sab hnub tuaj ntawm tus dej Mississipi hauv teb chaws U. S. A no . Tus mob Eastern equine encephalitis puas yog ib tug mob tshiab ? Tsis yog . Tus kab mob no twb xub pom tshwm txij xyoo 1930 los lawm . Nws raug rau tej pawg nees ( horses ) uas nyob rau cov xeev sab hnub tuaj hauv teb chaws As Mes Li kas thiab qab xyoo 1930 ntawd mas kuj tau ceev ntaub ntawv cia tias kuj muaj tib neeg ( human ) uas nyob rau cov xeev sab hnub tuaj hauv teb chaw U. S. no kuj tau raug tus mob no thiab . Nyob rau ntawm 30 xyoo dhau los nyob nyob kuj pom muaj tus kab mob no raug rau nees ( horses ) rau qhov ub qhov no hauv teb chaws no . Tib lub sij hawm ntawd mas kuj muaj tib neeg ( human ) raug tib yam nkaus thiab . Leej twg thiaj raug tus kab mob EEE ? Leej twg los yeej raug tau tus kab mob EEE no , yog leej twg raug tus yoov uas muaj tus kab mob no tom . Tus mob EEE no cov tsos mob zoo li cas ? Feem ntau ntawm cov tib neeg uas raug tus kab mob no kuj tsis pom muaj mob dab tsi ; tab sis , yog thaum ho chiv mob no los kuj yuav ua tau mob sib khuav yam li kub cev los yog mob taub hau , thiab kuj ua mob hnyav tau , yam li , ua rau tus neeg mob hnyav pw tsis xeev ( coma ) . Lwm yam tsos mob kuj muaj : kub cev heev , nkees , mob qij pob txha , caj dab txhav nrees , tshee , los yog ua fem feeb . Yog thaum mob hnyav heev lawm mas tus kab mob yuav nce mus ua mob rau lub paj hlwb o ces ua rau tus neeg pw tsis xeev ( coma ) , nriaj , thiab tuag taus . Kuj tsis pom muaj cov tib neeg uas raug mob hnyav npaum li no thiab . Tus mob EEE no ri li cas ? Tus mob no ri tau thaum tus yoov tshaj cum uas muaj tus kab mob no tom tau leej twg . Thaum cov yoov tshaj cum mus tom cov noog ( birds ) uas muaj tus kab mob ces kis ntawm cov noog ntawd los . Tus kab mob yuav kis tsis tau ntawm nees mus rau nees , los yog ntawm nees mus rau tib neeg los yog tib neeg rau tib neeg . Tom qab raug tus yoov tshaj cum uas muaj kab mob tom tas , hov ntev cov tsos mob mam tshwm ? Yuav yog 5 - 15 hnub tom qab raug tus yoov tshaj cum muaj kab mob tom tas mas yuav pom tsos mob tshwm sim . Yog raug tus mob no ib zaug lawm puas yuav raug taus ntxiv lwm zaus ? Yog raug kab mob EEE no ib zaug lawm mas yuav tiv thaiv tau lub cev mus tas sim neej . Puas muaj tshuaj los siv tiv thaiv tus kab mob eastern equine encephalitis no ? Tsis muaj tshuaj siv los tiv thaiv tus kab mob no vim tias nws yog ib tug kab mob uas tsis muaj tshwm sim ntau yuav tsim nyog tsim tshuaj los mus tiv thaiv rau tib neeg . ( Tsuas muaj ib hom tshuaj los mus siv rau nees xwb . ) Yuav kho tus mob EEE no li cas ? Tsis muaj kiag ib txog kev los kho tus mob EEE no . Kws kho mob yuav siv tshuaj los pab txo cov tsos mob kom ntaug xwb . Yog thaum mob hnyav lawm ces kawg mus pw kho hauv tsev kho mob xwb . Yuav tiv thaiv tus mob EEE no li cas ? Ceev faj kom txhob raug yoov tshaj cum tom ces kuj yuav tiv thaiv tau kom txhob raug tau tus kab mob EEE no . Kuj yuav ceev faj zog rau tej thaj tsam uas pom muaj tus kab mob no raug rau cov nees ( horses ) lawm . Tej hau kev yuav pab kom tsis txhob kis tau tus kab mob no mas yog yuav tau tsis txhob tawm mus nraum zoov thaum sawv ntxov ntxov thiab thaum tsaus ntuj lawm , los yog , thaum lub caij uas muaj yoov tshaj cum coob . Yuav tau hnav tsho tes ntev , hnav ris ntev , rau khau thiab looj thom khwm . Siv cov tshuaj tua yoov thaum mus rau nraum zoov / hav zoov . Muab ntxaij los nruab rau tej qhov rooj qhov rai kom yoov txhob nkag tau los hauv tsev thiaj tsis raug yoov tom . Yog tua kom yoov tshaj cum txhob coob mas kuj yuav txo qhov yoov tshaj cum tom thiab . Nyob rau tej cov zej zog mas tseem fwv kuj muaj kev pab los mus ceev thiab tua kom yoov tshaj cum cov qe thiab cov yoov laus tu noob . Koj kuj yuav pab txo kom yoov tshaj cum tsis txhob huam tau yam li tsis txhob cia muaj dej teev nyob rau ntawm koj tej qab vag tsib taug . Tej yam xws li log tsheb , kaus poom , hub ntim , ciav dej tw tsev txhaws , me nyuam pas dej , ntaub vov pas dej da , los yog tais dej pub noog mas yuav tauv tau dej thiab ua kom muaj yoov .
