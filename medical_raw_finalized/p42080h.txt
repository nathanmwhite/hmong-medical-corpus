Tus Mob - Psittacosis ( ornithosis , parrot fever )
Tus Mob Psittacosis zoo li cas ? Tus Mob Psittacosis yog ib tug mob los ntawm ib tug kab mob hu ua Chlamydia psittaci . Feem ntau tib neeg kis tus kab mob no ntawm cov noog , tshwj xeeb ob hom noog hu ua parakeets thiab cov hu ua parrots , ntawm cov nquab , qaib cov txwv thiab cov os . Leej twg thiaj raug tus mob psittacosis no ? Vim noog yog cov ri tus kab mob no , ua li mas nyob nyob kuj pom cov tib neeg uas ua hauj lwm ntawm chaw muag tsiaj los yog , cov tib neeg uas ho nyuam qhuav yuav tau tej tus noog uas mob lawm los rau hauv tsev raug tus mob no . Tsis tas li , tej cov tswv teb thiab cov neeg ua hauj lwm hauv tej tsev tua qaib cov txwv los yog os kuj raug tus mob no thiab . Tus Mob Psittacosis no ri tau li cas ? Feem ntau tib neeg kis tau tus mob psittacosis thaum nqus tau tej plua plav quav noog los yog nphav tau tus kab mob hauv chaw tua qaib . Tej cov qaib uas muaj tus kab mob mas kuj tsis pom muaj mob , tab sis lawv yuav ri tau tus kab mob rau lwm cov qaib los yog tib neeg . Tus mob no yuav tsis kis ntawm tib neeg mus rau tib neeg . Tus Mob Psittacosis cov tsos mob zoo li cas ? Thaum ua mob Psittacosis mas yuav kub cev , mob taub hau , ua daus no , mob ib ce , thiab tej zaum kuj ua mob ntsws tab sis hnoos qhuav xwb . Yuav yog hov ntev thaum kis tus kab mob tas mam pom cov tsos mob tshwm ? Lub sij hawm thaum kis tus kab mob tas mus rau thaum cov tsos mob tshwm mas yuav yog li 7 - 28 hnub , tab sis , feem ntau mas yog li 10 hnub . Yog raug tus mob no ib zaug lawm puas yuav tiv thaiv kom tsis txhob raug dua ? Thaum raug tus mob no ib zaug tas lawm mas kuj tsis paub tias yuav tiv thaiv tau ntev npaum li cas . Yuav kho tus mob psittacosis no li cas ? Yuav muab cov tshuaj tua kab mob tetracycline los yog doxycycline los kho . Cov tshuaj erythromycin mas tej zaum kuj siv kho cov me nyuam yaus . Yog tsis kho tus mob psittacosis no ne yuav muaj dab tsi tshwm sim ? Tus mob no kuj ua mob sib rau tib neeg , tab sis kuj yuav ua mob hnyav tau thiab , yog hais tias tsis kho mas yuav ua rau tuag taus yog raug rau cov neeg laus dua . Yuav ua li cas tiv thaiv kom tsis txhob kis tau tus mob psittacosis ? Xyuas seb lub hauv paus uas neeg kis tau yog los qhov twg los . Yog kuaj tau ib tug noog / qaib twg muaj tus mob lawm , mas yuav tau soj ntsuam cov neeg thiab lwm cov noog / qaib uas tau nyob ze cov qaib uas muaj tus kab mob ntawd . Cov tswv noog / qaib uas lawv cov noog / qaib tau nphav raug tus kab mob psittacosis lawm mas yuav tsum tau nrog lawv tus kws kho tsiaj tham , vim cov noog ntawd kuj yuav tsum tau noj cov tshuaj tetracycline los kho . Yuav tsis txhob muab cov tshuaj tetracycline tov nrog dej . Yog cov noog ntawd yog cov tsiaj hauv tsev , mas yuav tau muab lub tawb noog ntxhuav tsis so kom tsis txhob muaj quav noog qhuav ua plua plav ya mus rau qhov txhia chaw hauv tsev . Txoj cai lij choj tam sis no tau teev cia tias cov noog parrots coj lwm teb chaws tuaj yuav tsum tau muab ceev - sib ntxiv - cia rau ib qho chaw soj ntsuam li 30 hnub ntawd mas yuav muab cov tshuaj tetracycline rau noj tua tus kab mob ua ntej yuav muab cov noog coj mus muag tom khw . Cov noog uas raug nyiag tuaj muag rau teb chaws no tsis raws kev raws cai mas ntxim yuav muaj tus mob psittacosis . Vim li no , mas yuav tsum tau yuav noog ntawm tej qhov chaw uas ntseeg siab tau zoo nkaus xwb .
