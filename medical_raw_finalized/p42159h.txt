Plague
Plague yog dab tsi ? Plague yog ib hom kab mob phem uas raug rau tej tsiaj thiab tib neeg . Nws los ntawm tus kab mob hu ua Yersinia pestis . Tus kab mob no muaj nyob rau ntawm tej nas thiab dev mub thiab tshwm sim nyob rau ntau qhov chaw thoob ntiaj teb , nrog rau teb chaws Mis Kas tib si thiab . Neeg ho kis tau tus mob plague li cas ? Tus mob plague no kheev kis tau los ntawm cov dev mub uas muaj tus kab mob plague tom . Dev mub kis tau tus kab mob thaum tom cov nas , xws li cov nas ciav ( chipmunks ) , cov prairie dogs , cov nas ncuav , thiab lwm hom tsiaj muaj ntshav sov thiab pub mis rau me nyuam uas muaj tus kab mob Yersinia pestis . Ces cov dev mub no yuav kis tus kab mob thaum lawv tom neeg . Tsawg zaus kawg thiaj li yuav kis tau tus kab mob los ntawm qhov raug tsiaj tom los yog khawb , los yog kov cov tsiaj tuag ( xws li nas los yog luav ) uas muaj tus kab mob . Neeg kuj yuav kis tau tus kab mob los ntawm nqus tau cov pa thaum tus neeg muaj tus kab mob ntsws muaj dej plague ( plague pneumonia ) hnoos thiab . Cov cim thiab tsos mob ntawm tus mob plague zoo li cas ? Tus yeeb yam ntawm tus mob plague rau tib neeg uas kheev pom ntau tshaj mas yog o thiab mob qog , thiab mob nrog ua ke . Lub qog o hu ua "bubo" . Dua li ntawm lub qog o , cov tsos mob ntawm tus mob bubonic plague yog kub ib ce , ua npaws , mob tob hau , thiab nkees heev . 2 - 3 hnub tom qab tus neeg kis tau tus kab mob bubonic plague lawm nws yuav mob kiag . Thaum tso tseg tsis kho tus mob bubonic plague lawm , tus kab mob plague yuav txeem mus rau hauv cov hlab ntshav . Thaum tus mob plague hlav mus rau hauv cov hlab ntsha lawm , nws yuav ri mus thoob ib ce thiab ua kom mob heev thiab feem ntau kuj tuag tau . Lwm hom mob plague uas mob rau neeg hu ua pneumonic plague los yog mob hauv lub ntsws . Qhov no yog ua mob rau hauv cov ntsws los ntawm tus kab mob plague , uas ua rau ua pa nyuaj heev . Tej zaum tus neeg mob yuav kub ib ce , ua npaws , hnoos , thiab ua tsis taus pa , thiab nti tau hnoos qeev muaj ntshav . Tus mob pneumonic plague yuav kis tau ntawm ib tug neeg mus rau lwm tus los ntawm kev ua pa . Ib qho ntxiv uas yuav kis tau tus mob yog thaum nqus tau cov pa uas muaj neeg txhob txwm txau cov cua muaj kab mob ya nrog cua , uas kuj yuav muaj tau thaum muaj neeg phem tso tshuaj tua neeg ( bioterrorist attack ) . Txawm yuav yog tus mob bubonic los yog pneumonic plague , yog tsis muab tshuaj tiv thaiv kom yog kho , tus mob kuj yuav loj mus sai heev txog rau theem tuag tau . Nyob rau Mis Kas teb no tus mob plague muaj tshwm sim nyob rau qhov twg ? Tshwm heev npaum li cas ? Tsoom fwv cov chaw tswj thiab tiv thaiv kab mob ( Centers for Disease Control and Prevention / CDC ) hais tawm tias nyob rau Mis Kas teb ib xyoos twg muaj thaj tsam li 10 mus rau 20 tus neeg muaj tus mob no . Tus mob plague muaj tshwm sim hauv cov xeev nyob phab hnub poob , xws li Arizona , California , Colorado , thiab New Mexico . Yeej tsis tau muaj ib tus neeg mob plague tshwm sim hauv Wisconsin li . Nyob rau lwm qhov hauv lub ntiaj teb , tus mob plague tshwm sim rau qee thaj chaws hauv phab Asia , Africa , thiab Mis Kas Qab Teb . Yuav kuaj tau tus mob plague li cas ? Yuav tsum mus kuaj nyob rau cov chaw kuaj ( laboratory ) thiaj nrhiav tau tus kab mob plague . Cov kev kuaj no muaj xws li tso ntshav mus kuaj thiab mus tsom lub qog ntawm caj pas thiab cov hnoos qeev . Yuav kho tus mob plague li cas ? Cov neeg mob uas ntshai tias tsam lam yog tus mob plague yuav tsum tau mus pw hauv tsev kho mob thiab tsis tshob xyaw lwm cov neeg , thiab yuav tsum tau pib siv cov tshuaj tiv thaiv kab mob kom sai li sai tau tom qab tso ntshav thiab muab qaub ncaug mus kuaj lawm . Cov tshuaj streptomycin yog cov tshuaj tiv thaib kab mob uas yuav siv tau . Siv cov tshuaj gentamicin thaum tsis muaj cov tshuaj streptomycin lawm . Cov tshuaj tetracyclines thiab chloramphenicol kuj yuav pab tau thiab . Yuav tau xyuas thiab tshuaj ntsuam cov neeg uas tau nyob ze tus neeg mob plague thiab , tshwj xeeb yog tus mob plague pneumonia . Tej zaum yuav tau muab cov tshuaj tiv thaiv kab mob rau cov neeg uas tau nyob ze los yog chwv cov muaj tus mob kom lawv tsis txhob mob . Leej twg thiaj yuav kis tau tus kab mob plague ? Cov neeg uas kov cov tsiaj muaj dev mub nyob rau qhov chaw uas muaj tus mob plague yuav kis tau tus mob no . Cov neeg no xws li cov neeg plob hav zoov thiab cuab ntxiab ; cov neeg mus pw ua si nyob rau hav zoov los yog cov neeg taug kev rau thaj chaw uas muaj cov kab mob plague ; cov neeg nyob rau thaj chaw uas muaj tus kab mob plague tshwm sim , tshwj xeeb tsis tu vaj tsev thiab chaw nyob kom huv si ; thiab cov kws kho tsiaj thiab cov tswv tsiaj kov cov miv uas muaj mob . Cov neeg uas kov cov neeg mob plague pneumonia yuav kis tau mob thiab yuav tau siv cov tshuaj tiv thaiv kab mob . Yuav ua li cas thiaj tiv thaiv tau tus kab mob plague ? Tsis txhob mus ze los yog kov cov tsiaj uas muaj mob thiab tej dev mub yog txoj kev tiv thaiv zoo tshaj . Yog li ntawd , nyob rau qhov chaw uas muaj tus kab mob plague , tej chaw nas nyob thiab ntxim nas yuav los nkaum ( tsis txhob cia kom muaj tej pawg ntoo , txiav cov nyom thiab nroj siab kom luv ) ces thiaj yuav tsis ntxiav rau nas los nyob . Yog hais tias cuab los yog muab tshuaj lom nas , yuav tsum siv cov tshuaj los tua dev mub uas tej zaum cov nas ho muaj thiab . Cov neeg mus pw ua si hav zoo thiab cov neeg taug kev ua si tom hav zoov yuav tsum tsis txhob mus ze cov qhov nas thiab tsis txhob kov nas li . Cov neeg plob hav zoov thiab cov neeg cuab ntxiab yuav tsum rau hnab looj tes thaum tuav cov tsiaj hav zoov , thiab ntshe yuav tau siv tshuaj tiv thaiv kab mob kom dev mub thiaj li tsis tom . Cov kws kho tsiaj thiab cov tswv yug miv uas nyob rau cov cheeb tsam muaj kab mob yuav tsum xyuas kom zoo tsis txhob pub tej miv uas muaj mob kub ib ce thiab ua qog tom los yog khawb lawv li .
