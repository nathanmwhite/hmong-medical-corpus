Reptile - associated Salmonellosis
Reptile - associated salmonellosis yog dab tsi ? Reptile - associated salmonellosis yog ib tug mob los ntawm tus kab mob hu ua Salmonella uas yog kis tau thaum kov cov tsiaj reptiles ( xws li nab , nab qa , vaub kib ) . Nyob rau lub caij 1970 ntawd muaj coob tus neeg mob salmonellosis los ntawm cov vaub kib me me . Thaum muaj kev txwv tsis pub muag cov vaub kib lawm ces cov kab mob salmonellosis no kuj tsawg lawm thiab . Ib qho tshiab uas neeg xyaum tsis ntev los no yog yug cov tsiaj reptiles uas xa txawv teb chaws tuaj , tshwj xeeb yog cov nab qa thiab nab . Yog li no nyob rau Mes Kas teb cov neeg mob salmonellosis uas yog los ntawm cov tsiaj reptiles thiaj rov nce tuaj . Leej twg thiaj kis tau tus kab mob reptile - associated salmonellosis no ? Leej twg los yeej yuav kis tau tus kab mob salmonellosis ntawm cov tsiaj reptiles no , tiam sis cov me nyuam raug ntau dua , tshwj xeeb yog cov tsis tau muaj 3 xyoos . Muaj dab tsi tseem ceeb txog cov tsiaj reptiles thiab tus kab mob salmonellosis no ? Cov tsiaj reptiles feem ntau muaj tus kab mob Salmonella nyob hauv lawv lub cev tab txawm zoo li lawv tsis muaj mob dab tsi . Cov tshuaj tua kab mob yuav tua tsis tau cov kab mob no ntawm cov tsiaj reptiles kom ploj mus , thiab tej zaum kuj yuav ua tau kom tus kab mob Salmonella no tawm tsam cov tshuaj tua kab mob . Thaum tus kab mob uas tawm tsam cov tshuaj tua kab mob kis tau mus rau neeg lawm , kev kho cov mob loj yuav kho nyuaj . Qhov teeb meem ntawm tus kab mob reptile - associated salmonellosis loj npaum li cas ? Ntau lub xeev tau tshaj tawm hais tias cov neeg muaj tus kab mob Salmonella no yog cov tau kov kiag los yog tsis tau kov kiag ( direct contact or indirect contact ) ib tus tsiaj reptile . Nyob ntawm ib txhia neeg mob , tus mob no yuav ua tau kom mob loj rau hauv cov hlab ntsha , rau cov pob txha los yog rau hauv cov leeg , ua rau tau mus pw hauv tsev kho mob , thiab muaj ib txhia kuj ua rau me nyuam mos liab tuag los muaj . Qhov chaw tswj thiab tiv thaiv kab mob ( CDC ) kwv yees hais tias muaj thaj tsam li ntawm 50,000 rau 80,000 tus neeg raug tus kab mob salmonellosis los ntawm cov tsiaj reptiles no txhua xyoo hauv teb chaws Mes Kas no . Cov kab mob salmonella no kis tau li cas ? Cov kab mob salmonellosis no kis tau los ntawm kov tau kiag los yog tsis yog kov tau kiag ( direct contact or indirect contact ) cov tsiaj reptiles cov quav . Cov kab mob no yeej muaj nyob rau ntawm cov tsiaj reptiles daim tawv . Nws kuj yuav kis tau uas tsis yog kov tau kiag tus tsiaj , tshwj xeeb rau cov me nyuam hauv tsev , uas kov tus tsiaj kiag los yog kov tej chaw tus tsiaj nyob , los yog cov khoom uas tus tsiaj tau chwv . Cov tsos mob ntawm tus kab mob reptile - associated samonellosis zoo li cas ? Cov neeg uas tau tus kab mob Salmonella kuj yuav raws plab me ntsib mus rau raws plab heev , mob plab , kub ib ce , thiab tej thaum yuav ntuav mus li ob peb hnub . Yog mob mus rau hauv cov hlab ntsha lawm mas yuav ua rau txaus txhawj heev , tshwj xeeb yog cov me nyuam tseem yau , cov laus , los yog cov neeg uas lub cev tsis muaj zog tiv thaiv kab mob lawm . Yuav ntev npaum li cas tom qab kis tau tus kab mob lawm cov tsos mob mam tshwm ? Cov tsos mob yuav pib tshwm li ntawm 12 - 72 teev tom qab kis tau lawm , tiam sis feem ntau yeej yog li ntawm 18 - 36 teev tom qab kis tau . Tus kab mob reptile - associated salmonellosis muaj nyob qhov twg ? Yuav kis tau tus kab mob no nyob txhua txhia qhov chaw , yog neeg kov los yog tuaj cov tsiaj reptiles , los yog kov cov neeg muaj tus mob thiab tej chaw uas paug cov kab mob los ntawm cov tsiaj reptiles . Tus tsiaj reptile twg los kuj yuav muaj tau tus kab mob Salmonella . Tus neeg mob Salmonella yuav tso quav muaj cov kab no mus hov ntev ? Lub caij nyoog uas tus neeg yuav tso tau tus kab mob Salmonella tawm nrog cov quav mus ( tom qab tus mob tu lawm ) mas kuj sib txawv , feem ntau yog hnub puav mus rau ob peb lub lis piam ( week ) . Nyob rau lub sij hawm no , tus neeg mob yuav kis tau mus rau lwm cov neeg . Qhov tsis tshua pom muaj , cov neeg muaj tus mob no yuav muaj tus mob hauv nws cev mus ntau lub hlis , tshwj xeeb yog cov me nyuam yaus thiab cov uas twb tau noj cov tshuaj tiv thaiv kab mob lawm . Kwv yees li ntawm 1 % ntawm cov neeg laus thiab 5 % ntawm cov me nyuam yaus hnub nyoog qis dua 5 xyoos uas muaj tus kab mob no yuav tso cov quav muaj cov kab mob Salmonella mus li ib lub xyoos ntau . Puas muaj dab tsis yuav kho tau tus kab mob reptile - associated salmonellosis ? Neeg feem coob uas muaj tus kab mob salmonellosis kuj yuav rov qab zoo txawm lawv tsis siv cov tshuaj tua kab mob . Nyob rau ntawm cov mob loj heev , yuav tau haus dej ntau mus pab kom lub cev tsis txhob qhuav . Tsis pom zoo rau cov neeg muaj tus mob nyob rau hauv lawv txoj hnyuv siv cov tshuaj tua kab mob thiab tshuaj tiv thaiv zawv plab hu ua Imodium ® thiab Lomotil ® . Yog hais tias muaj tus kab mob Salmonella nyob rau hauv cov ntshav los yog lwm qhov uas tsis yog hauv txoj hnyuv , yuav siv tau cov tshuaj tua kab mob . Yuav tiv thaiv tus kab mob reptile - associated salmonellosis li cas ? ( Tam sim no qhov chaw tswj thiab tiv thaiv kab mob ( CDC ) pom zoo ) * Neeg yuav tsum muab xab npum thiab dej ntxuav tes kom zoo txhua zaus tom qab kov cov tsiaj reptiles los yog cov pob tawb kaw cov tsiaj no . * Cov neeg uas ntxim yuav kis tau tus kab mob sai sai los yog yuav muaj teeb meem loj nrog rau tus kab mob salmonellosis ( xws li cov me nyuam yaus tsis tau muaj 5 xyoos thiab cov neeg uas lub cev tsis muaj zog tiv thaiv kab mob lawm ) yuav tsum tsis txhob kov los yog chwv cov tsiaj reptiles . * Yuav tsum muab cov tsiaj reptiles cia rau nraum zoov yog muaj cov me nyuam tsis tau muaj 5 xyoos los yog cov neeg uas lub cev tsis muaj zog tiv thaiv kab mob nyob hauv tsev . Ib tse neeg twg uas yuav muaj me nyuam mos tshiab yuav tsum muab tus tsiaj reptile tshem tawm hauv lub tsev ua ntej coj tus me nyuam mos los . * Yuav tsum tsis txhob yug cov tsiaj reptiles nyob rau hauv cov chaw zov me nyuam . * Yuav tsum tsis txhob cia cov tsiaj reptiles nkag puv tsev los yog nkag ntawm thaj chaw nyob . * Yuav tsum tsis txhob muab cov tsiaj reptiles tso rau hauv chav ua noj thiab lwm chav npaj khoom noj xwv kom tsis txhob kis tau mob . Lub dab ntxuav tais diav hauv chav ua mov noj tsis yog qhov chaw muab cov tsiaj los ntxuav , ntxuav lawv cov twj taig noj mov , ntxuav lawv cov pob tawb los yog cov dab kaw . Yog hais tias siv lub dab da dej ntxuav tej tsiaj no , yuav tsum muab lub dab ntxuav kom huv thiab tom qab ntawd muab tshuaj tua kab nrog cov tshuaj ntxhua khaub ncaws dawb ( bleach ) los ntxuav . Cov tswv khw muag tsiaj , cov kws kho tsiaj , thiab cov kws kho mob rau cov me nyuam yaus yuav tsum qhia rau cov neeg uas yeej yug cov tsiaj reptiles lawm , thiab cov uas tseem npaj siab yuav mus yuav cov tsiaj reptiles los yug kom lawv paub txog tej teeb meem uas yuav kis tau tus kab mob salmonellosis .
