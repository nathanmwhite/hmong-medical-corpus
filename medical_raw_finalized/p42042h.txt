Kab Mob Cytomegalovirus ( CMV )
Kab mob Cytomegalovirus zoo li cas ? Cytomegalovirus ( CMV ) yog ib tug kab mob uas tsis tshua pom ua mob rau cov tib neeg uas lub cev muaj zog sis . Yog thaum nws ua tau mob tuaj mas cov tsos mob yuav sib txawv nyob ntawm tus neeg mob lub hnub nyoog thiab seb nws lub nruab nrog cev kev tiv thaiv muaj zog li cas . Leej twg thiaj li raug tus kab mob CMV no ? Nyob hauv teb chaw As Mes Lis Kas no mas muaj li 1 % ntawm cov me nyuam mos yug los tshiab tau raug tus kab mob CMV thaum nws tseem xeeb nyob hauv nws niam plab ( congenital CMV infection ) . Muaj ntau tus me nyuam mas kis ntawm nws niam qhov chaw mos thaum lub caij daws cev , los yog kis thaum nws noj nws niam cov kua mis ( perinatal CMV infection ) . Rau me nyuam yaus , tshwj xeeb tshaj yog cov uas mus nyob hauv chaw zov me nyuam uas tsis tau raug tus kab mob CMV dua los mas tej zaum yuav raug tus kab mob no tau rau thaum lawv muaj ob peb xyoos mus rau lub caij lawv pib mus kawm ntawv . Feem ntau tib neeg yeej tau raug tus kab mob CMV ua ntej lawv yuav tiav nkauj tiav nraug lawm . Tus kab mob CMV ri tau li cas ? Tus kab mob CMV nyob hauv tus neeg uas muaj tus kab mob cov zis , cov qaub ncaug , niam cov kua mis , kua hauv poj niam qhov chaw mos thiab txiv neej cov phev , txawm tus neeg muaj tus kab mob ntawd yeej tsis pom muaj mob dab tsi . Kuj yuav kis tau tus kab mob CMV no thaum ntxiv ntshav , ntxiv hlwb ntshav , hloov tej cuab yeej hauv nruab nrog cev thiab hloov nqaij hloov tawv uas muab ntawm tus neeg muaj tus kab mob los . Yog ho tau nyob nrog tus neeg muaj tus kab mob no thiab sib ntsib sib khuav xwb mas yuav kis tsis tau . Yuav kis tau mas yuav yog tau nyob nrog tus neeg muaj tus kab mob no tuab nto thiab tau npha tej yam khoom nws siv . Cov Tsos mob ntawm tus kab mob CMV zoo li cas ? Feem ntau cov me nyuam mos liab uas tau raug tus kab mob CMV thaum xeeb hauv niam plab lawm tab sis thaum yug los kuj tsis pom muaj mob dab tsi . Qee tus me nyuam kuj pom muaj teeb meem ntawm kev xyab tes taw , kev hnov lus , thiab cov kaus hniav yuav tuaj tsis zoo thawj ob peb lub xyoos . Tus me nyuam twg uas tau raug tus kab mob no hnyav heev thaum nyob hauv niam plab mas nws txoj hau ntej yuav tsis zoo , txawm lawv yuav cawm tau nws los yeej yuav paub tias tus me nyuam no yuav ruam , tej tes taw yuav tsis ua hauj lwm zoo , yuav lag ntseg , thiab daim siab yuav ua mob tas mus li . Cov me nyuam mos liab uas nphav raug tus kab mob ntawm leej niam cov kua nruab nrog cev ntawm qhov chaws mos lub caij daws ces los yog tom qab noj leej niam mis mas kuj tsis pom chiv mob dab tsi . Cov hluas thiab cov laus uas raug tus kab mob feem ntau yuav tsis pom ua mob los yog mob sib khuav xwb . Muaj tsawg zaus kawg ua tus kab mob ua tej yam mob thooj li hom mob hu ua mononucleosis no yam li : kub cev , nkees , qog ntshav o thiab mob qa . Cov neeg uas lub nruab nrog cev tsis muaj zog tiv thaiv mas thaum raug tus mob no yuav mob hnyav yam li mob ntsws dej , ua rau daim nplooj siab thiab ntsiab muag ( retina ) o . Thaum kis tus mob tas hov ntev li mam pom cov tsos mob CMV tshwm ? Feem ntau cov neeg raug tus kab mob CMV yuav tsis pom ua mob . Yog ua mob mas yuav pom tsos mob tshwm li ntawm 3 - 16 lis piam tom qab tau ntxiv ntshav , hloov cuab yeej hauv nruab nrog cev los yog hloov nqaij hloov tawv uas muab ntawm tus neeg muaj tus kab mob los , los yog ntawm tus neeg uas tau kis ntawm nws niam los thaum lub caij nws yug los . Kuj tsis paub meej txog lub caij nyoog - txuas ntxiv - uas thaum kis tau tus kab mob ntawm cov zis , cov qaub ncaug , cov kua mis , kua phev thiab kua nruab nrog cev hauv poj niam qhov chaw mos tas ces thaum twg mam pom tsos mob tshwm sim tuaj . Yog raug tus kab mob CMV no ib zaug lawm puas yuav raug tau dua ntxiv ? Thaum raug tus kab mob ib zaug lawm , tus neeg kuj yuav muaj tus kab mob nrog nws mus ib sim li . Tom qab raug tus mob no thawj zaug tas mas tus kab mob CMV yuav nyob tsaug zog hauv lub cev . Tab sis , thaum twg tus neeg ntawd lub nruab nrog cev tsis muaj zog , xws li , thaum raug hloov cuab yeej hauv nruab nrog ces los yog hloov nqaij hloov taw tas los yog thaum ho raug tus kab mob Ej mas yuav ua rau tus kab mob no sawv ua mob tuaj dua . Yuav yog hov ntev li uas tus neeg mob ri tau tus kab mob no ? Thaum kis raug tus kab mob thawj zaug tas mas tus neeg ntawd yuav tso tus kab mob tawm nrog zis los yog muaj tus kab mob hauv nws cov qaub ncaug ntev ntau lub hlis tom qab ntawd thiab zaum puav mus ntev niaj ntau xyoo lawm yav tom ntej . Yuav kho tus mob CMV no li cas ? Tsis muaj ib txoj hau kev tshwj xeeb los kho tus mob no . Yuav tiv thaiv tus kab mob CMV no li cas ? Tsis txhob siv cov neeg muaj tus kab mob tej cuab yeej hauv nruab nrog ces los mus hloov rau tus neeg uas tsis tau raug tus kab mob no mas kuj yuav kis tsis tau . Zaum no mas cov ntshav siv los pab neeg kuj muab tus kab mob lim tawm los yog siv cov ntshav uas tsis yog tau los ntawm cov neeg muaj tus kab mob lawm xwb . Hais txog ntawm kua mis niam kuj tib yam , yog muab cov kua mis niam los ceev cia kom khov los yog muab cov kab mob tua lawm mas kuj yuav txo kom txhob kis tau ntawm cov kua mis niam . Ntxuav tes kom huv si tom qab tau kov raug zis los yog qaub ncaug ntawm tej me nyuam yaus , tshwj xeeb yog cov me nyuam uas mus nyob hauv cov chaw zov me nyuam .
