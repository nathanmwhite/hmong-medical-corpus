Mob Cab Baylisascaris procyonis ( Cab Mab Raccoon )
Mob Cab Baylisascaris procyonis zoo li cas ? Nws yog ib hom cab loj thiab kheej muaj nyob rau hauv cov tsiaj hu ua mab ( racoons ) cov hnyuv . Cov cab no yuav tsis ua mob rau cov mab raccoons , tab sis zaum puav mas kuj ua mob hnyav rau neeg . Khwv yees li ib nrab ntawm tas nrho cov mab raccoons uas muaj nyob rau hauv lub xeev Wisconsin no mas muaj cov cab Baylisascaris procyonis no . Cov mab raccoons uas muaj cov cab no mas muaj nyob thoob plaws hauv lub xeev Wisconsin , tab sis kuj pom muaj coob dua rau ib cheeb tsam yav qab teb hauv lub xeev . Cov cab no txawj ri li cas ? Tus cab laus yuav tso cov qe cab los nrog tus mab raccoon cov quav . Ib hnub no mas cov tsiaj no yuav tso cov qe cab tawm txog ntau plhom lub , uas yuav muaj sia nyob ntau lub hlis mus rau xyoo hauv tej hav zoov hav tsuag . Thaum lwm cov tsiaj los noj tau cov qe cab no mas cov tsiaj ntawd kuj kis tau cov cab no thiab . Tib neeg kheev yuav kis tau cov cab no ces yog tib neeg mus nphav raug tej thaj av muaj qe cab , tej dej haus muaj qe cab , thiab txhais tes kov tau cov qe cab , los yog kov lwm yam twj uas lo mab raccoon cov quav lawm . Cov tsos mob ntawm tus mob Baylisascaris procyonis zoo li cas rau neeg ? Yuav mob hnyav thiab sib mas kuj yuav saib seb tus neeg ntawd noj tau cov qe cab ntau npaum li cas . Cov qe yuav daug mus ua me nyuam kas , ces cov kas yuav ua rau muaj mob los ntawm qhov nkag mus rau saum lub paj hlwb , ob lub qhov muag , thiab nkag rau lwm cov cuab yeej hauv nruab nrog cev . Cov tsos mob kuj yuav muaj xws li no : xeev siab , qaug zog , daim nplooj siab o , tsis cuab ncab , nqaij chua , tsis nco qab hlias , dig muag los yog tswj tsis tau tus kheej . Qhov ua kom tuag mas kuj muaj feem tsawg , tab sis kuj tau muaj lawm . Kuj tsis tau pom muaj neeg raug tus kab mob no nyob hauv lub xeev Wisconsin ib zaug li . Tom qab raug tus kab mob tas hov ntev li mam pom cov tsos mob tshwm ? Feem ntau , cov tsos mob yuav tshwm li 1 mus rau 3 lub lis piam tom qab kis tas , tiam sis tej thaum kuj yuav ntev li ob hlis mam li tshwm thiab . Yuav luv thiab ntev no mas kuj saib seb tus neeg no noj tau cov qe ntau npaum li cas . Leej twg ntxim yuav raug tus mob Baylisascaris procyonis no ? Vim me nyuam nyiam muab ntiv tes thiab tej yam khoom los mus npuav ua si hauv lawv qhov ncauj , mas cov me nyuam uas ua si rau tej qhov chaw muaj cov mab raccoons no los ze kuj yuav kis tau yooj yim . Cov neeg tua tsiaj , cuab tsiaj , luas tawv tsiaj , thiab cov neeg tu tsiaj hav zoov mas kuj yuav ntxim raug cov kab mob no yog lawv tu cov mab raccoons los yog tej yam khoom uas tau lo cov tsiaj no cov quav . Yog hais tiag mas , feem yuav raug tus cab no mas muaj tsawg kawg nkaus li , thiab yuav yog tau nphav raug cov tsiaj no cov quav ntev ntau zaus mas thiaj yuav raug taus . Yuav kho cov tib neeg uas raug cov kab mob Baylisascaris procyonis no li cas ? Tam sim no kuj tsis tau muaj tej txoj kev kho rau tus mob no kiag . Feem ntau , qhov kho cov neeg mob yog siv ib yam tshuaj los mus tua cov cab , thiab cov tshuaj steroids los mus txo qhov o uas ua rau mob los ntawm tus cab . Nws muaj tsawg zaus uas thaum paub tias tau raug tus kab mob tshwm sim lawm , tus neeg uas tau tus kab mob yuav tau txais kev kho los tiv thaiv tus mob ua ntej cov tsos mob pib tshwm tuaj . Kuv yuav ua li cas thiaj li tsis raug tus kab mob cab no ? Tsis txhob yug mab raccoons li ib tug tsiaj hauv tsev ; qhov no tsis yog ib qho teeb meem xwb , nws kuj tseem txhaum txoj cai thiab . Txawm cov me nyuam mab raccoons xwb los yeej muaj cov cab no lawm . Tsis txhob cia tej khoom noj seem thiab qhauv noog nyob cuab thas rau cov mab pom lawv thiab tsis los ze yus lub vaj lub tsev . Cov mab no yuav los ua zes , los tso quav rau tej pawg ntoo , rau tej qab nthab , qhov muag tsev , tej tsev tso khoom nraum zoov thiab hauv tej nthab tsev tu tsiaj . Tej taw rooj mus rau tej qhov chaw no mas yuav tsum muab puab kom ntom nti lub caij uas cov tsiaj no khiav lawm . Baylisascaris procyonis Raccoon roundworm Thaum tu cov thaj chaw uas kis tau cov cab no : * Rau cov hnab looj tes uas siv tas pov tseg los mus pab tiv thaiv qhov yuav kis tau tus kab mob . * Rau ib daim ntaub khwb pab ua pa ( N95 - rated respirator mask ) yog ua hauj lwm nyob hauv ib qhov chaw ti kaw ntom nti kom tsis txhob nqos tau cov qe los yog lwm yam khoom phem uas yuav ua rau yus mob . * Tsis txhob tshum kom muaj plua plav thiab tej txhais ntawm tej khoom tawg ya tuaj . Koj yuav muab tau me ntsis dej ntim rau hauv ib lub raj coj mus txau rau thaj chaw kom txhob ncho pa heev dhau . * Rau cov khau tawv yas txij plab hlaub uas muab txhuam tau los yog so tau los yog siv cov hnab los looj khau es siv tas pov tseg , xwv kom koj thiaj coj tsis tau cov qe los rau hauv koj lub tsev . * Yuav tau muab cov quav los yog tej khoom uas raug tus mab raccoon cov quav tshem tawm thiab muab hlawv pov tseg , muab faus , los yog muab xa mus rau qhov chaw hlawv khoom ( landfill ) . * Cov tshuaj chemicals feem ntau tua tsis tau cov qe cab ; tab sis li cas los , yam ua nws kub ( heat ) tua tau cov qe tuag tam sid . * Tu cov tawb rau tsiaj uas lo quav thiab lo av , cov ntxiab , cov lawj , cov maum kaum , thiab lwm qhov chaw uas yog siv dej kub los ntxuav los yog siv tus kav taws tsau roj ( propane torch ) . ( Thov hu rau fab tua hluav taws hauv koj lub zos kom paub txog cov cai thiab kev kaj huv rau txoj hauj lwm no . ) * Yog hais tias koj tut us mab raccoon ib qho chaw nyob los yog chaw tso quav sab hauv tsev es siv tsis tau ib tus kav taws tsau roj , siv ib daim ntaub nqus dej ( tab sis txhob ntub heev ) los mus so thaj chaw nrog dej kub xyaw xab npum . Yaug koj daim ntaub nqus dej tsis so . Tob qab koj ua tiav tas lawm , yaug cov dej qias hauv lub dab tso quav mus . Muab daim ntaub nqus dej tso rau hauv ib lub hnab yas thiab muab lub hnab yas pov rau hauv cov khoom noj seem uas yuav muab mus pov tseg ( garbage ) .
