Tus Mob - Tularemia ( rabbit fever )
Tus Mob Tularemia zoo li cas ? Tus mob Tularemia , yog ib tug mob uas raug rau tsiaj thiab neeg tib si . Tus kab mob ua kom muaj tus mob no hu ua Francisella tularemsis . Qee cov tsiaj qus yuav muaj tus kab mob no , yam li ( cov luav , nas ntoo , nas dej , beavers , mos lwj thiab dev nrag ) , kuj tsis muaj ntau , tab sis qee cov tsiaj nyeg kuj muaj tus kab mob no thiab , yam li ( cov yaj thiab miv ) . Cov luav mas yog cov uas keev raug ib vuag ntau ntau ua ke , tej cov neeg uas raug tus kab mob no mas kuj yog kis ntawm miv los . Tus kab mob no kuj pom muaj nyob ntawm zuam thiab cov yoos mos lwj . Nyob hauv lub xeev Wisconsin no kuj tsis pom muaj tus kab mob no kiag los yog , ib xyoos twg tsuas muaj txog li ib leeg raug xwb . Leej twg thiaj raug tus mob tularemia no ? Cov neeg mus tua tsiaj , cuab tsiaj , thiab cov neeg uas nyiam mus yos hav zoov ntxim yuav raug tus mob no dua lwm cov neeg uas tsis ua tej hauj lwm hauv hav zoov los yog nyiam mus yos hav zoov . Tus mob tularemia no ri li cas ? Muaj ntau txoj hau kev uas tib neeg yuav kis tau tus mob tularemia no . Cov hau kev muaj li nram no : * Thaum tu cov tsiaj los yog laws tawv rau cov tsiaj muaj tus kab mob lawm , tsis ceev faj , ho lam ua tej riam tau siv rau cov tsiaj ntawd hno yus los yog tej ntshav los nqaij txeej lo yus mas kuj yuav kis tau tus kab mob no . * Tau nphav raug cov yoov los yog zuam tej kua nrog nruab ce ; los raug zuam tom * Tau tu los yog noj cov nqaij luav los yog lwm yam nqaij luav uas tsis siav zoo . Cov nqaij luav uas muab khaws cia rau hauv rhawv txias tau ob peb xyoos lawm los kuj tseem muaj cov kab mob nyob ntawm cov nqaij ntawd . Lwm txoj kev uas kuj yuav ri tau yog : * Raug miv tom los yog khawb * Haus tau cov dej kis cov kab mob lawm * Nqus tau cov plua av uas muaj cov kab mob lawm * Tu tej cov plaub tsiaj uas kis tau tus kab mob lawm Tus mob tularemia yuav kis tsis tau ntawm ib leeg mus rau lwm leej . Tus mob tularemia no cov tsos mob zoo li cas ? Tus mob no cov tsos mob kuj pom tshwm ua pob khaus rau ntawm tej tawv nqaij thiab tej qog nqaij hauv lub cev o . Yog noj tau tus kab mob mas yuav kis ua mob rau hauv lub qa , ua mob rau cov nhyuv , raws plab thiab ntuav . Nqus tau tus kab mob kuj yuav ua mob kub cev los ua mob ntsws lis mob ntsws dej . Cov tsos mob yuav tshwm sai npaum li cas ? Yuav yog ntev li 2 - 10 hnub tom qab thaum nphav tau tus kab mob tas mas yuav pom cov tsos mob tshwm sim , feem ntau kuj ntev li 3 hnub tom qab ntawd xwb . Yuav kho tus mob tularemia no li cas ? Kuj muaj ntau yam tshuaj tua kab mob siv los kho tus mob tularemia . Yog raug tus mob no ib zaug lawm puas yuav tiv thaiv kom tsis txhob raug dua lwm zaus ? Cov neeg uas tau raug ib zaug lawm mas cov ntshav kuj yuav tiv thaiv tau thiab , tab sis , peb kuj pom hais tias kuj muaj cov uas rov raug dua ntxiv thiab . Yuav ua li cas thiaj tiv thaiv kom tsis txhov kis tau tus kab mob tularemia no ? Yuav tau looj hnab looj tes yas thaum luas thiab kov nqaij tsiaj , tshwj xeeb tshaj yog cov nqaij luav . Cov nqaij tsiaj qus mas yuav tsum ua kom siav siav mam noj . Ceev faj kom tsis txhob raug yoov los zuam tom , ua li mas yuav tau hnav tej khaub ncaws los mus tiv cov yoov ntawd , siv cov tshuaj tua yoov , thiab kuaj ntshis saib puas pom zuam . Tsis txhob haus tej dej tsis tau lim . Qhia me nyuam kom tsis txhob lam kov tej tsiaj mob los yog tsiaj uas tuag lawm .
