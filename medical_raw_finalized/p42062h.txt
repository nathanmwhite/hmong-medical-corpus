Mob Pob Khaus - Impetigo
Mob pob khaus - Impetigo zoo li cas ? Impetigo yog ib tug mob pob khaus ntawm tawv nqaij uas yog tus kab mob hu ua Streptococcus pyogenes ua rau mob , lwm lub npe kuj hu ua Group A beta - hemolytic streptococci ( GABS ) . Qee zaum kuj kuaj pom lwm tus kab xws li tus kab mob hu ua Staphylococcus aureus hauv cov hlwv pob khaus impetigo thiab . Cov tsos mob pob khaus impetigo zoo li cas ? Yuav pom cov pob khaus impetigo sawv li tej me nyuam hlwv ces yuav huam ntau tuaj thiab thawj 24 teev mas cov hlwv yuav paim . Cov kua paug hauv lub hlwv paim sai sai tas ces lub hlwv yuav qhuav ua kaub puab daj lis . Cov pob khaus no yuav pom tshwm ntau dua rau ntawm ceg , qee zaum kuj muaj rau ntawm caj npab , ntsej muag thiab ntawm cev . Feem ntau tsis ua rau kub ib ce . Ib tug neeg yuav kis tau tus kab mob pob khaus impetigo li cas ? Thaum daim tawv nqaij kis tau tus kab mob hu ua GABS mas yuav pom cov pob khaus Impetigo tshwm . Yuav kis tau tus kab mob mas yog sib chwv tau ntawm ib tug neeg muaj tus kab mob no tej tawv nqaij los . Kuj muaj tsawg zaus kawg uas thaum tau nphav raug tej tus neeg ua muaj mob qa tawm ( strep throat ) , thiab yog yus ho muaj tej tawv nqaij to ua rwj ( yam li kab tom los yog kub nyhiab ) mas cov qhov txhab no kuj yuav chiv tau ua mob pob khaus impetigo . Leej twg thiaj li kis tau tus kab mob pob khaus impetigo ? Thaum tib neeg nyob coob ua npoj ua ke thiab sib nphav sib chwv , yam li , hauv tsev kawm ntawv los yog tej chaw tej tub rog nyob ua ke mas yuav sib kis tau tus kab mob no . Tus kab mob pob khaus impetigo muaj tshwm sim ntau dua rau lub caij ntuj sov mus rau thaum pib lub caij nplooj ntoos zeeg . Yuav ntev li cas tom qab kis tus kab mob pob khaus empetigo tas thiaj pom chiv mob ? Yuav yog li 10 hnub tom qab kis tau tus kab mob GABS rau ntawm daim tawv nqaij tas mas yuav pom cov pob khaus tshwm sim tuaj . Yuav kho tus kab mob pob khaus impetigo no li cas ? Yuav siv cov tshuaj tua kab mob noj ntawm qhov ncauj , los yog , cov pleev rau ntawm tej tawv nqaij ua pob khaus los mus tua cov kab mob no . Hov ntev li uas tus neeg raug tus kab mob no yuav muaj peev xwm kis rau lwm tus ? Tus neeg muaj tus kab mob pob khaus impetigo yuav kis tsis tau tus kab mob rau lwm tus mas yuav yog li 24 teev tom qab ua nws tau siv cov tshuaj tua kab mob lawm . Yog tsis kho mas tus neeg muaj peev xwm kis tau tus kab mob no rau lwm leej lwm tus li ntau lub lis piam ntxiv . Tus kab mob pob khaus impetigo no puas ua tau mob nyhav lwm yam ? Kuj tsis tau pom tias tus kab mob GABS ua mob pob khaus ntawm daim tawv nqaij no yuav huam mus ua mob loj rau lwm qhov chaw . Tej zaum thaum cov neeg uas raug tus kab mob pob khaus impetigo no kuj yuav uas mob lwm yam thiab yam li kub cev tawm pob liab vog hu ua ( post - streptococcal scarlet fever ) , los sis glomerulonephritis uas yog ua rau lub raum mob ib ntus . Kaum hnub tom qab raug tus kab mob streptococcal mas thiaj pom chiv ua mob Post - streptococcal glomerulonephritis ( hauv lub raum ) . Txawm raug mob li no los tus mob kuj yuav zoo tu qab tsis ua mob dab tsi ntxiv lawm yav tom ntej . Tus mob kub cev sawv pob liab ( scarlet fever ) no mas yog vim tus kab mob GABS cov taug ua mob tuaj . Thaum mob mas yuav ua rau kub ib cev heev , ua daus no , mob qa , mob taub hau , ntuav thiab tshwm ib cov pob liab vog tuaj . -txuas ntxiv - Yuav ua li cas thiaj li tiv thaiv tau tus kab mob pob khaus impetigo ? Tu tej qhov txhab kom huv si mas yuav tiv thaiv kom tsis txhob kis tau tus kab mob pob khaus impetigo . Cov neeg uas raug tus kab mob pob khaus impetigo los yog pom cov tsos mob ntawm tus kab mob GABS tshwm tuaj mas yuav tsum mus ntsib kws kho mob thiab siv tshuaj los tua tus kab mob sai sai mas thiaj yuav tiv thaiv kom tsis txhob kis tau rau lwm leej lwm tus . Yog leej twg raug tus kab mob pob khaus impetigo no lawm mas yuav tsum caiv tsiv mus tom tsev kawm ntawv , tom tsev zov me nyuam , thiab lwm qhov chaw uas yuav muaj kev sib chwv sib nphav yooj yim li 24 teev tom qab nws pib siv cov tshuaj tua kab mob lawm . Kuj tsis pom zoo kom sib koom phuam da dej , khaub ncaws , thiab lwm yam khoom siv ntawm ntiag tug . - sib ntxiv -
