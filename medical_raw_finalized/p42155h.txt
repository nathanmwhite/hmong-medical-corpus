Plesiomonas shigelloides
Plesiomonas shigelloides yog dab tsi ? Plesiomonas shigelloides yog ib tug ntawm tsev kab mob hu ua Vibrionaceae . Nws yog ib tug kab mob me me , txawj txav mus los , tsis muaj cua los yeej muaj zog . Cov kab mob Plesiomonas shigelloides no kuj tau muab cais tawm ntawm cov ntses thiab cov tsiaj nruab deg muaj khauj khaum nyob hauv cov hav dej tsis qab ntsev , thiab ntau hom tsiaj xws li nyuj , tshis , npua , miv , dev , liab , nab , thiab qav . Cov tsos mob ntawm tus mob muaj P. shigelloides zoo li cas ? Plesiomonas shigelloides yog ib tug mob uas kuj tsis loj luaj twg . Cov tsos mob ntawm tus mob no yog zawv plab , xeev siab , ntuav , kub ib ce , ua daus no , thiab mob plab . Qhov raws plab yuav kheev ua dej thiab tsis los ntshav li cas . Cov tsos mob tshwm sai npaum li cas ? Cov tsos mob yuav pib tshwm li ntawm 20 mus rau 24 teev tom qab noj tau tej khoom noj los yog haus tau tej dej paug tus kab mob no . Cov tsos mob yuav nyob ntev li ntawm 1 mus rau 7 hnub . Tus mob Plesiomonas shigelloides muaj nyob rau qhov twg ? Feem ntau ntawm cov neeg tau tus mob Plesiomonas shigelloides no mas xav tias tej zaum yuav yog los ntawm dej los . Tus mob Plesiomonas shigelloides keev pom muaj nyob rau tej teb chaws sov muaj cov dej tsis qab ntsev . Nws kuj muaj nyob rau hauv cov taub dej yug ntses thiab . Yuav kho tus mob Plesiomonas shigelloides li cas ? Feem ntau tus mob no tsuas mob hauj sim xwb ua rau cov neeg tau tus mob no twb tsis mus nrhiav kev kho . Txog thaum mob es mus kho mas tus mob kuj ntxim tej tshuaj tua kab mob thiab . Puas muaj tus mob Plesiomonas shigelloides nyob hauv Wisconsin ? Tsis muaj , nws tsis yog ib hom mob uas qhia tau tias muaj nyob hauv Wisconsin . Tus mob Plesiomonas shigelloides puas ze rau tus mob Shigella ? Tsis ze , tus mob Plesiomonas shigelloides TSIS zoo ib yam li los yog ze rau tus mob Shigella sp .
