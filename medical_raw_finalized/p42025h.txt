Tus Mob Anthrax
Tus mob anthrax zoo li cas ? Tus mob anthrax yog ib tug mob ua mob sai los ntawm ib tus kab mob hu ua Bacillus anthracis . Tus mob anthrax no feem ntau raug rau tej tsiaj txhu xwb , tab sis nws kuj yuav kis tau rau neeg thiab thaum lawv nphav raug cov tsiaj uas muaj tus mob los yog tej tsig nqaij ntawm cov tsiaj muaj tus mob los yog thaum muab cov noob kab mob anthrax siv ua ib hom tshuaj ua riam phom tsim kev kub ntxhov ( bioterrorist weapon ) . Tus mob anthrax tshwm sim heev li cas thiab leej twg thiab yuav raug tau ? Tus mob anthrax no feem ntau muaj rau tej cheeb tsam ua liaj ua teb uas nws muaj tshwm sim rau tej tsiaj txhu . Tab txawm tias tus mob anthrax no yuav pom muaj thoob qab ntuj los , nws kheev muaj ntau rau cov teb chaws uas tsis muaj kev soj ntsuam zoo txog pej xeem thiab tsiaj txhu tej kev noj qab haus huv . Cov cheeb tsam uas pom tias ntxim yuav muaj tus mob no ntau tshaj mas yog cov teb chaws nyob sab ntuj South thiab Central America , Southern thiab Eastern Europe , Asia , Africa , ntawm Caribbean , thiab sab Middle East . Thaum tib neeg kis tau tus kab mob no mas yog vim tus neeg ntawd tau ua hauj lwm tu tsiaj los yog siv tej yam khoom uas ua los ntawm tsiaj los . Cov neeg ua hauj lwm uas kov tau tej tsiaj tuag lawm thiab tsiaj tej khoom muab ua tawm uas ua los ntawm cov teb chaws uas kheev muaj tus mob no mas lawv kuj yuav raug tau tus mob B. anthracis no thiab . Nyob hauv teb chaws Meskas no mas kuj pom muaj tej tsiaj txhu raug tus mob no tsawg , ces yog li cov tib neeg uas raug tus mob no kuj muaj tsawg nyob rau ntawm no . Muaj tsawg tus cov neeg hauv teb chaws Meskas tau raug tus mob no los ntawm qhov kov tau cov nruas uas muab daim tawv tshis ua es xa sab Africa tuaj . Tus mob anthrax no kis tau li cas ? Kuj muaj 3 txoj hau kev uas yuav kis tau tus mob anthrax no : kis ntawm tawv nqaij ( daim tawv nqaij ) , nqus tau , thiab nqos tau . Cov noob kab mob B. anthracis no yuav ciaj sia nyob hauv av ntev ntau xyoo , ces thaum tej tsiaj txhu mus noj raug rau tej nroj ntsuag uas muaj tus kab mob no mas cov tsiaj kuj kis tau . Tib neeg yuav kis tau tus kab mob anthrax no mas yog thaum lawv tu cov tsiaj muaj mob los yog tu tej khoom muab tsiaj ua uas kis mob lawm , los yog los ntawm qhov lawv nqus tau tus kab mob anthrax ntawm tej khoom muab tsiaj ua es muaj tus mob . Yog noj cov nqaij tsiaj muaj mob thiab ua tsis siav mas kuj yuav kis tau tus kab mob anthrax no tib yam . Cov noob kab mob anthrax kuj muab siv tau ua ib hom tshuaj ua riam phom tsim kev kub ntxhov ( bioterrorist weapon ) , zoo li qhov xwm txheej hauv xyoo 2001 , thaum muaj neeg txhob txwm muab cov noob kab mob B. anthracis xa raws txoj kev xa ntawv , uas ua rau muaj 22 leeg rau tus mob anthrax , nrog rau muaj 5 leeg tuag . Tus mob anthrax no cov tsos mob zoo li cas ? Cov tsos mob yuav txawv nyob ntawm thaum kis tau tus mob ntawd seb yog li cas , tab sis cov tsos mob kheev tshwm sim 7 hnub tom qab tau tus mob . * Kis ntawm tawv nqaij : Tus kab mob anthrax feem ntau yuav kis ntawm tawv nqaij mus thaum tus kab mob nkag mus rau hauv ib qho nqaij to ntawm daim tawv nqaij , xws li thaum tu tej plaub tsiaj uas muaj tus mob , daim tawv tsiaj los yog plaub tsiaj ( tshwj xeeb mas yog plaub tshis ) uas cov tsiaj ntawd muaj tus kab mob . Thaum kis tas mas daim tawv nqaij yuav pib sawv pob thiab khaus zoo li muaj kab tom ces 1 los yog 2 hnub tom qab mas cov pob khaus yuav sawv hlwv ces qawj ua kiav txhab tab sis kuj tsis mob . Yog ntsuas lub kiav txhab mas nws yuav dav li 1 - 3 cm thiab hauv nruab plawv qhuav dub nciab ( ua nqaij tuag ) . Cov qog ntshav nyob ze thaj tsam ntawd yuav o . Thaj tsam li ntawm 20 feem pua ntawm cov uas raug tus mob anthrax no yog tsis kho mas yuav tuag taus . Yog muab tshuaj tua kab mob los kho mas cov tuag yuav muaj tsawg . * Nqus Tau : Thaum xub nqus tau tus kab mob mas cov tsos mob kuj ua mob li tau khaub thuas . Ntau hnub tom qab , mas cov tsos mob yuav nce zuj zus mus ua teeb meem loj ua tsis taus pa thiab ntshav khiav tsis txaus rau lub cev ces yuav mob hnyav tuaj . Yog nqus tau tus kab mob anthrax no lawm mas 1 mus rau 2 hnub tom qab pib mob hnyav ces kawg tuag xwb . Anthrax * Mob plab Hnyuv : Qhov ua mob rau cov plab hnyuv ntawm tus kab mob anthrax yog thaum noj tau cov nqaij uas muaj tus kab mob lawm . Ces tus kab mob yuav ua rau cov plab hnyuv quav mob o . Cov cim xub tshwm yog pib xeev siab , tsis qab los , ntuav , kub ib ce thiab ces yuav mob plab , raws plab heev thiab ntuav tau ntshav . Muaj li 25 - 60 feem pua ntawm cov neeg uas raug tus kab mob anthrax rau plab hnyuv li no ua rau tuag taus . Yuav kho tus mob anthrax no li cas ? Cov kws kho mob yuav ua ntawv mus yuav cov tshuaj tua kab mob uas ua tau hauj lwm zoo heev . Qhov xaiv muab ib yam tshuaj tua kab mob yog muab raws li cov kev kuaj tau los ntawm qhov ncu tus kab mob seb yog li cas ; tus neeg mob li keeb kwm kev txhaum fab tsis haum tshuaj , lub hnub nyoog thiab kev noj qab haus huv seb nyob li cas ; thiab qhov muaj yam tshuaj ntawd los tsis muaj . Thaum tsis muaj ntaub ntawv qhia paub hais txog yuav muab yam tshuaj tiv thaiv kab mob twg los kho tus kab mob B. anthracis , ces pom zoo kom muab hom tshuaj ciprofloxacin los yog doxycycline los kho cov muaj hnub nyoog thiab cov me nyuam , los yog hom tshuaj levofloxacin rau cov muaj hnub nyoog . Yog tsis kho , tus mob yuav ua rau tuag taus . Ua li cas thiaj paub hais tias yog tus mob anthrax no ? Kev kuaj kom paub tias yog tus mob anthrax yog muab tus kab mob B. anthracis cais tawm ntawm cov ntshav , cov pob kiav txhab ntawm daim tawv nqaij , tej hnoos qeev tom qa , los yog ntsuas nws tej roj ntsha tiv thaiv kab mob ( antibodies ) hauv cov ntshav saib muaj li cas . Tus mob anthrax no puas kis tau ntawm ib tug neeg mus rau lwm tus ? Tus kab mob anthrax no feem ntau kuj yuav kis tsis tau ncaj qha ntawm ib leeg mus rau lwm leej . Puas muaj tshuaj txhaj tiv thaiv tus mob no rau tib neeg ? Tau tsim muaj ib hom tshuaj txhaj tiv thaiv rau tus mob anthrax no lawm ; tab sis li cas los , hom tshuaj no yuav xub muab rau cov tub rog ua ntej . Kev txhaj tshuaj kuj tsuas pom zoo muab rau cov uas yuav kis tau tus mob yooj yim dua xwb , xws li cov neeg ua hauj lwm hauv cov chaw tshawb nrhiav kab mob uas ua hauj lwm rau cov kab mob anthrax mus tas li . Cov tshuaj txhaj rau tus mob anthrax uas npaj muab siv rau tsiaj txhu yuav tsum tsis txhob muab siv rau tib neeg .
