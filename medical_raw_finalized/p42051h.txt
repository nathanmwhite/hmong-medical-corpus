Wisconsin Department of Health Services Division of Public Health Mob Tes , Taw thiab Qhov Ncauj ( Hand , Foot and Mouth Disease ) HFMD Disease Fact Sheet
Tus mob ntawm tes , taw thiab qhov ncauj yog zoo li cas ? Tus mob ntawm tes , taw thiab qhov ncauj ( HFMD ) yog ib yam kab mob uas raug tau rau txhua leej tsis hais hnub nyoog li cas , tab sis feem ntau mas raug rau cov me nyuam mos thiab cov me nyuam yau muaj hnub nyoog 5 xyoo rov hauv . Cov tsos mob kuj kheev mob tsis hnyav heev thiab nws yuav txawj zoo nws hauv 7 mus rau 10 hnub . Muaj ib txhia , tshwj xeeb yog cov me nyuam yau , kuj yuav ua rau lub cev qhuav dej yog hais tias lawv tsis muaj peev xwm nqos tau tej kua dej kom txaus mus rau hauv lub cev vim mob lub qhov ncauj uas yog los ntawm tus mob tes , taw thiab qhov ncauj . Feem ntau cov mob tes , taw thiab qhov ncauj no mas pom muaj tshwm sim rau lub caij ntuj sov thiab lub caij nplooj ntoos zeeg . Cov tsos mob ntawm tus mob tes , taw thiab qhov ncauj no zoo li cas ? Tus mob HFMD no yuav chiv ua mob kub ib ce , tsis qab los , thiab mob qa . Txij ntawm ib hnub mus rau ob hnub tom qab pib kub ib ce , ces yuav mob sawv hlwv rau hauv lub qhov ncauj . Nws yuav pib ua tej thaj me me uas yuav sawv ua hlwv thiab kheev yuav ua kiav txhab . Cov hlwv kheev yuav tawm nyob rau sab tom qab ntawm lub qhov ncauj . Nws kuj tseem tawm pob liab rau ntawm tej tawv nqaij thiab , kheev yog rau ntawm ob sab xib tes thiab ob sab xib taw , tab si kuj tseem pom tshwm rau ntawm ob sab hauv caug , ob lub luj tshib , ob sab pob tw los yog thaj tsam chaw mos thiab . Cov neeg uas tau cov kab mob uas ua rau mob tes , taw , thiab qhov ncauj tej zaum kuj yuav tsis pom tau tas nrho cov tsos mob ntawm tus mob . Tej zaum lawv tsuas tawm hlwv rau hauv lub qhov ncauj los yog tawm pob liab rau ntawm tej tawv nqaij xwb . Muaj tsawg zaus uas , cov neeg tau tus kab mob ua rau mob tes , taw , thiab qhov ncauj yuav ua rau muaj tus mob rau daim npog hlwb ( meningitis ) . Cov tsos mob yuav tshwm sim sai npaum cas ? Cov tsos mob kheev tshwm sim li 3 mus rau 7 hnub tom qab tau nphav raug tus kab mob . Tus mob tes , taw thiab qhov ncauj ri li cas ? Tus mob no kis thaum nphav raug tus neeg muaj tus mob tej kua ncauj kua ntswg los yog tus neeg muaj tus mob cov quav . Thaum twg thiab hov ntev li uas tus neeg muaj tus mob no ri tau tus kab mob ? Tus neeg uas mob tus mob tes , taw thiab qhov ncauj ( HFMD ) yuav ri tau tus kab mob ntawm nws tej kua ncauj kua ntswg los yog nws cov quav lub caij uas nws tus mob nyob rau ntu hnyav heev . Tsis tas li tus kab mob no tseem kis tau ntxiv mus nyob hauv cov quav ntev ntau lub lis piam tom qab tus neeg mob twb khees lawm . Yuav kho tus mob tes , taw thiab qhov ncauj ( HFMD ) no li cas ? Tus mob tes , taw thiab qhov ncauj ( HFMD ) yog ib yam mob uas nws txawj zoo nws thiab tsis tas muab tshuaj kho . Cov neeg uas raug tus mob no yuav tau so kom txaus . Tej zaum kuj yuav tau muab dej rau lawv haus thiab muab tshuaj rau lawv noj los mus tswj qhov mob kub ib ce thiab tus mob uas tus kab mob no ua rau mob . Yuav ua li cas thiaj tiv thaiv kom txhob ri tus mob tes , taw thiab qhov ncauj no ? Cov neeg yuav txo tau lawv tus kheej kom txhob kis tau tus mob HFMD uas yog yuav tsum ntxuav tes kom huv si nrog dej thiab xab npum tom qab siv tsev plob tas ; tom qab hloov ntaub qhwv pob tw ( diapers ) ; los yog tom qab tau nphav raug tej kua ncauj kua ntswg , tej quav , los yog tej kua hlwv ntawm ib tus neeg uas muaj tus mob . Yuav tsum xub muab xab npum thiab dej los ntxuav tej khoom me nyuam ua si thiab tej chaw kom zoo , ces muab tu thiab muab tshuaj tua kab mob los tu kom du dais . Cov me nyuam uas tau tus mob tes , taw thiab qhov ncauj yuav tau cia nyob hauv tsev txhob mus rau ntawm qhov chaw zov me nyuam los yog tsev kawm ntawv kom txog rau thaum lawv tus mob kub ib ce ploj mus lawm tso thiab kom lawv tej mob sawv hlwv hauv lub qhov ncauj zoo lawm tso . Developed by the Wisconsin Bureau of Communicable Diseases Communicable Diseases Epidemiology Section 
