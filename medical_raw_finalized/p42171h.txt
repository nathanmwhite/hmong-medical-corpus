Tus Mob Clostridium perfringens
Tus mob Clostridium perfringens zoo li cas ? Clostridium perfringens yog ib co noob kab mob muaj nyob qhov txhia chaw uas keev ua mob rau hauv tib neeg , tsiaj nyeg thiab tsiaj qus cov hnyuv . Cov noob kab mob no muaj nyob nrog av , nyob rau tej thaj tsam chaw qias muaj txo quav neeg thiab quav tsiaj rau ntawd . Thaum noj tau tus kab mob C. perfringens lom ne cov tsos mob zoo li cas ? Thaum noj tau tus kab mob C. perfringens nyob hauv cov khoom noj mas yuav ua mob plab ntswj heev thiab yuav raws plab . Yuav yog li 8 - 12 teev tom qab noj tau cov kab mob ntau mas cov kab mob no yuav tso ib cov taug lom lub cev . Tus mob no yuav mob ntev li 24 teev , yog tsis mob hnyav mas kuj mob tsuj tsawv ntev li 1 - 2 lis piam ntawd . Kuj muaj qee leej neeg tuag thaum raug tus mob no vim lawv lub cev yuav qhuav dej thiab chiv mob lwm yam tuaj . Tus kab mob C. perfringens no lom tau li cas ? Thaum noj cov khoom no uas muaj cov kab C. perfringens ntau , mas cov kab mob yuav pib ua noob ces tso ib cov taug rau hauv cov hnyuv . Cov taug no mus tom cov hnyuv ces yuav pib raws plab . Yuav ua cas thiaj paub hais tias yog tus mob C. perfringens no ? Thaum chiv mob mas yuav paub hais tias yog tus mob no . Yuav kuaj pom cov taug nyob hauv tus neeg mob cov quav . Kuj yuav kuaj pom muaj cov kab mob ntau nyob rau tej khoom nws noj thiab tus neeg mob cov quav . Thaum twg thiaj pom tias neeg raug tus mob C. perfringens no coob ua pawg ? Pom tau tias cov neeg raug coob ua pawg mas yog thaum muaj tej pluas mov loj uas tau muab npaj plaub tsib teev ua ntej yuav noj pluas mov ntawd vim tus kab mob no kis ntawm cov nqaij thiab qaib los . Cov me nyuam yaus thiab cov neeg laus laus yog cov keev raug tus kab mob no thaum noj tau tej khoom noj uas kis tus kab mob no lawm . Thaum npaj pluas mov yog ua tej khoom noj kub kub puas yuav tua tau tus kab mob C. perfringens no ? Tus kab mob C. perfringens no muaj lub peev xwm tsim cov noob kab mob uas tiv taus tus kub thiab kuj tuag tsis taus thaum pib rau hluav taws kub kub , ces thaum cov khoom no cia txias mas cov kab mob yuav ciaj sia tuaj . Cov noob kab mob yuav pib huam ntau yog hais tias cia cov khoom noj ntawd rau qhov chaw sov li 60°F rau 125°F ( 16°C rau 52°C ) . Yog tias cov khoom noj tsis rov muab rhaub kom kub mas yuav noj tau cov kab mob C. perfringens uas ciaj sia zias . Yuav tiv thaiv li cas thiaj tsis raug tus kab mob C. perfringens no coob ua pab ua pawg ? Npaj tej khoom noj kom huv si , khaws cia kom zoo thiab ceev tus kub ntawm cov khoom noj li no : 1. lam cov khoom siav kom sai 2. Cia cov khoom noj kub rau qhov kub 3. Rhaub cov khoom noj uas txias los yog kho kom nruab nrog kub txog 167°F ( 75°C )
