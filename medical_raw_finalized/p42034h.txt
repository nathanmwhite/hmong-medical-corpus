Mob plab Ntswj / Plab Zawv Liab Campylobacteriosis ( Campylobacter sp. )
Campylobacteriosis yog dab tsi ? Campylobacteriosis yog ib yam kab mob ua mob rau hauv cov hnyuv thiab cov hlab ntsha . Tab sis cov mob rau hauv hlab ntsha mas muaj tsawg . Nws yog ib hom mob los ntawm tus kab mob raws plab uas kheev pom muaj hauv Wisconsin thiab teb chaws As Mes Li Kas . Feem ntau yog pom rau thaum lub caij ntuj sov thiab tshwm ua ib phaum . Cov tsos mob ntawm tus kab mob campylobacteriosis zoo li cas ? Campylobacteriosis yuav ua rau mob tseem tsawv los yog mob hnyav . Cov neeg feem ntau raug tus kab mob campylobacteriosis no yuav zawv plab , ntswj plab , mob thoob plaws lub plab , thiab kub ib ce mus li 2 - 5 hnub tom qab raug tus kab mob lawm . Qhov raws plab kuj yuav los ntshav thiab xeev siab thiab ntuav nrog . Tus mob keev nyob ntev li ntawm 1 lub lis piam . Muaj ib cov uas raug tus kab mob Campylobacter kuj tsis pom muaj tsos mob dab tsi li thiab . Rau cov uas lawv lub cev swm rau ntau hom kab mob , tus kab mob Campylobacter yuav nkag tau mus rau hauv cov roj ntsha thiab ua rau tuag tau . Cov kab mob no kis tau li cas ? Cov kab mob Campylobacter no feem ntau kis tau los ntawm noj tau tej khoom los yog haus tau tej dej uas muaj tus kab mob , cov mis uas tsis tau rau tshuaj tua kab mob , thiab los ntawm kov tau tej quav ntawm tus neeg los yog tus tsiaj muaj tus kab mob no ( tshwj xeeb yog cov me nyuam aub thiab me nyuam miv . ) Cov kab mob Campylobacter muaj nyob rau qhov twg ? Ntau yam tsiaj xws li npua , tsiaj txhu , dev thiab noog ( tshwj xeeb cov tsiaj nyeg muaj tis ) muaj tus kab mob no nyob hauv lawv cov hnyuv . Cov no yuav paug rau nqaij ( tshwj xeeb cov nqaij tsiaj nyeg muaj tis ) , dej , mis thiab lwm cov khoom noj uas muag tawm . Ib tug neeg yuav muaj tus kab mob Campylobacter mus ntev li cas ? Feem ntau , tom qab raug tus kab mob lawm , neeg yuav muaj cov kab mob no nyob hauv nws cov quav mus li ob peb hnub mus rau ib lub lis piam los yog ntev dua . Muaj tej hom tshuaj tua kab mob kuj yuav txo kom lub sij hawm luv dua no . Puas yuav cais cov neeg uas muaj tus kab mob no tawm ntawm tsev kawm ntawv los yog chaw ua hauj lwm ? Feem coob ntawm cov neeg muaj tus kab mob no kuj rov mus kawm ntawv los yog ua hauj lwm tau yog hais tias lawv rov tso tau quav khov kho lawm thiab yuav yog lawv ua tib zoo ntxuav tes tom qab siv tsev dej tas . Kev kho tus kab mob campylobacteriosis no zoo li cas ? Feem coob ntawm cov neeg uas raug tus kab mob Campylobacter tsis tas kho los yeej zoo taus . Cov neeg uas raug tus kab mob no yuav tsum haus dej kom ntau thaum nws tseem zawv plab kom nws lub cev thiaj tsis qhuav . Cov tshuaj tua kab mob feem ntau yog coj los siv kho cov mob hnyav los yog txo kom lub sij hawm ris tus mob luv tuaj . Qhov no yuav tseem ceeb rau cov neeg ua hauj lwm nrog khoom noj , cov me nyuam nyob hauv cov chaw zov me nyuam thiab cov neeg ua hauj lwm hauv kev kho mob . Ib txhia kws kho mob kuj muab tshuaj tua kab mob rau cov uas tsis tshua mob heev kom tsis txhob mob ntxiv vim tej thaum tus kab mob pheej rov tshwm dua tuaj . Yuav tiv thaiv tus kab mob campylobacteriosis li cas ? 1. Txhua zaus yuav tsum tu cov nqaij nyoos xws li tsiaj nyeg muaj tis , nqaij nyug , los yog nqaij npuas npaum nkaus li yeej muaj kab mob nyob rau ntawd . Yuav tau ua tib zoo tu li no : * Muab tej khoom noj tu cia kiag tam si rau hauv lub txee txias qis dua 40 degrees Fahrenheit ; tsis txhob cia nyob ntev rau ntawm tej chaw sov li chav nyob tej ntawd . * Yuav tsum ntxuav cov laug cam thiab tej txee uas siv npaj khoom noj thiab muab tshuaj tuaj kab mob los so kiag tom qab siv tas kom thiaj tsis kis kab mob rau lwm cov khoom noj . * Tsis txhob noj nqaij nyoos los yog nqaij ua tsis siav heev . * Yuav tsum xyuas kom sab hauv plawv siav zoo tso , tshwj xeeb yog siv lub microwave . 2. Tsis txhob noj qe nyoos los yog tej yam khoom noj uas muaj qe nyoos xyaw . 3. Tsis txhob haus mis nyoos ( cov tsis tau tua kab mob ) . 4. Muab xab npum ua tib zoo ntxuav tes ua ntej thiab tom qab npaj khoom noj tas . 5. Xyuas kom cov me nyuam yuav tsum muab xab npum ntxuav tes tom qab ua si nrog tej tsiaj . 6. Paub txog , tswj thiab tiv thaiv tus kab mob Campylobacter ntawm tej tsiaj nyeg . 7. Nco ntsoov muab xab npum ntxuav tes tom qab siv tsev dej tas . Ntev mus puas yuav muaj teeb meem dab tsi los ntawm tus kab mob Campylobacter ? Feem coob cov neeg uas raug tus kab mob campylobacteriosis yeej zoo hlo tom qab li 2 mus rau 5 hnub . Tiam sis muaj ib co kuj siv sij hawm ntev li 10 hnub thiab . Cov mob ntev los ntawm tus kab mob Campylobacter no kuj muaj tsawg . Ib txhia kuj mob pob tes pob taw o tom qab tau tus mob no , lwm cov kuj muaj tus mob hu ua Guillain - Barré syndrome uas ua mob rau tej hlab ntshav khiav mus los hauv lub cev ua rau tuag tes tuag taw los muaj . Qhov tes taw tsis ua hauj lwm no yuav siv sij hawm li ntawm ob peb lub lis piam thiab yuav tau tu zoo heev . Muaj kwv yees li 1 tug ntawm 1000 tus uas raug tus kab mob campylobacteriosis no thiaj hla mus ua tus mob Guillain - Barré syndrome , thiab muaj coob li 40 % ntawm cov neeg tau tus mob Guillain - Barré syndrome tej zaum yog los ntawm cov kab mob campylobacteriosis .
