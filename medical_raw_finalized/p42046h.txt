Tus Mob Thib Tsib ( Fifth Disease ) Tus kab mob parvovirus B19
Tus mob thib tsib ( fifth disease ) yog dab tsi ? Tus mob thib tsib yog ib tus mob uas ua rau mob los ntawm tus kab mob parvovirus B19 . Feem ntau , tus mob thib tsib yog ib tus mob tsis heev , nws yuav tawm pob thiab cia li txawj zoo nws uas pom muaj ntau rau cov me nyuam dua cov muaj hnub nyoog . Cov kev tshawb nrhiav tsis ntev los no qhia paub tias tus mob tau los ntawm tus kab mob B19 , muaj tsawg zaus , yuav ua rau mob hnyav . Leej twg thiaj tau tus mob thib tsib no ? Leej twg los yeej kis tau tus kab mob uas ua rau muaj tus mob thib tsib , tab sis tus mob no pom muaj ntau dua rau cov me nyuam uas muaj hnub nyoog pib kawm ntawv ( elementary ) . Tus kab mob parvovirus B19 yeej muaj tshwm sim thoob ntiaj teb . Nws tshwm sim thoob plaws hauv lub xyoos rau cov neeg tsis hais hnub nyoog li cas , uas muaj cov tau tus mob rau qee suam xwb los yog coob ze ua ke ntawm tus mob thib tsib . Cov tsos mob ntawm tus mob thib tsib zoo li cas ? Cov tsos mob xub pom tshwm ntawm tus mob thib tsib kheev yog kub ib ce , los ntswg , thiab mob taub hau . Tom qab ntau hnub , koj yuav tawm ib cov pob liab rau ntawm koj lub ntsej muag . Cov pob no yog hom paub tseeb zoo tshaj tias yog tus mob thib tsib , thiab yog ib tus mob kheev muaj rau cov me nyuam ntau dua cov muaj hnub nyoog . Muaj ib cov kuj yuav tawm cov pob zaum ob li ob peb hnub tom qab rau ntawm lawv lub hauv siab , nraum nruab qaum , ntawm ob sab pob tw , los yog ntawm ob sab npab thiab ob sab ceg . Cov pob yuav khaus , tshwj xeeb yog ntawm ob sab xib taws . Cov pob yuav ploj zuj zus mus thiab rov qab tshwm tuaj thiab kheev yuav ploj mus li ntawm 7 mus rau 10 hnub , tab sis kuj nyob tau ntev mus ntau lub lim piam . Cov neeg uas tau tus mob thib tsib yuav ua mob thiab o rau ntawm cov qij txha . Qhov no kheev pom muaj rau cov uas muaj hnub nyoog ntau dua , tshwj xeeb yog cov poj niam . Thaj tsam li ntawm 20 feem pua ntawm cov me nyuam thiab cov uas muaj hnub nyoog uas tau tus mob yuav tsis muaj cov tsos mob . Ib cov muj hnub nyoog yuav tsis muaj tawm pob tab sis kuj yuav nroo tias mob thiab o rau tej pob qij txha . Yuav sai npaum cas cov tsos mob mam tshwm ? Cov tsos mob kheev tshwm tuaj 4 mus rau 14 hnub tom qab uas kis tau tus mob los ntawm ib tus neeg uas muaj tus mob , tab sis kuj yuav ntev txog li ntawm 21 hnub mam tshwm tuaj los muaj . Tus kab mob sib kis li cas ? Tus kab mob sib kis los ntawm qhov nqus tau cov pa tawm ya raws cua tuaj ntawm ib tus neeg uas muaj tus mob lub qhov ntswg los yog lub caj pas . Yuav ntev li cas es ib tus neeg thiaj kis tau tus kab mob rau lwm tus ? Cov neeg uas muaj tus mob thib tsib kheev kis tau tus kab mob rau lwm tus thaum lub sij hawm ib lub lim piam ua ntej pom lawv cov pob tshwm tuaj . Thaum txog lub sij hawm uas lawv cov pob pom tseeb lawm , tus neeg no yuav kis tsis tau tus kab mob rau lwm tus ntxiv lawm . Li cas thiaj paub tias yog tus mob thib tsib ? Nyob rau cov neeg mob feem ntau , qhov uas paub tias yog tus mob thib tsib yog paub raws li qhov uas pom tus yeeb yam ntawm cov pob tshwm tuaj . Ib qho ntxiv , ib qho kev tshuaj xyuas cov ntshav yuav ua rau paub tseeb tias yog tus mob . Qhov tau tus mob yav dhau los lawm puas ua rau tus neeg tsis tau tus mob ntxiv lawm ? Tau xav lawm hais tias cov neeg ua tau tus mob yav dhau los lawm yuav tsis tau tus mob ntxiv mus sij hawm ntev los yog tas lub neej . Cov kev tshawb nrhiav tau ua rau pom tias thaj tsam li ntawm 50 feem pua ntawm cov uas muaj hnub nyoog yuav tsis tau tus kab mob parvovirus B19 lawm . Fifth disease
Cov mob hnyav uas muaj ntsig txog tus mob thib tsib no yog dab tsi ? Tus mob thib tsib kheev yog ib tus mob tsis heev rau cov me nyuam thiab cov uas muaj hnub nyoog uas noj qab nyob zoo . Rau ib cov neeg , tus mob thib tsib kuj ua rau lawv mob hnyav . Cov neeg uas tej roj ntsha tiv thaiv kab mob hauv nruab nrog cev tsis muaj zog vim los ntawm tus mob khees xaws ntshav ( leukemia ) , mob khees xaws , hloov cov khoom hauv nruab nrog cev ( organ transplants ) los yog tus mob HIV yog cov yuav ua tau mob hnyav los ntawm tus mob thib tsib . Nws yuav ua rau muaj tus mob ntshav tsuag ( chronic anemia ) mus ntev tsis txawj zoo uas yuav tau nrhiav kev kho . Tus kab mob no ua tau mob li cas rau cov uas lub cev xeeb tub ? Tus mob no kheev tsis yog ib qho teeb meem rau cov poj niam uas cev xeeb muaj me nyuam los yog lawv tus mos liab . Muaj li ntawm 50 feem pua ntawm cov poj niam uas cev xeeb tub kis tsis tau tus kab mob parvovirus B19 . Cov poj niam no thiab lawv tus mos liab kheev tiv thaiv tau lawv tus kheej los ntawm qhov kis tau tus kab mob thiab tus mob thib tsib . Cov poj niam cev xeeb tub uas kis tau tus mob kheev tsis ua mob hnyav li cas tom qab uas lawv tau tus mob los ntawm lwm cov uas muaj tus mob thib tsib . Tus mob kheev yog ib tus mob tsis heev , tab sis tus poj niam kuj yuav nchuav tau nws tus me nyuam . Qhov no yog ib qho tsis tshua pom muaj thiab tshwm sim rau tsawg dua 5 feem pua ntawm tas nrho cov poj niam uas cev xeeb tub uas tau tus kab mob parvovirus B19 . Lawv tus me nyuam yuav tsis muaj teeb meem dab tsi ; tab sis li cas los , muaj ntej zaum tus mos liab yuav muaj tus mob ntshav tsuag hnyav heev . Tus pojniam uas cev xeeb tub yuav tau ua dab tsi yog nws xav tias nws kis tau tus kab mob no lawm ? Nws yuav tau hu rau nws tus kws kho mob . Kev kho tus mob thib tsib no yog li cas ? Cov me nyuam thiab cov uas muaj hnub nyoog uas noj qab nyob zoo yuav rov zoo tas tsis muaj dab tsi . Kev kho kheev yog ua rau kom cov tsos mob xoob tuaj , xws li kub ib ce , khaus , mob pob qij txha thiab o . Tus mob thib tsib kheev yog ib tus mob tsis heev thiab nws yuav txawj zoo nws . Puas muaj ib hom tshuaj txhaj los tawm tsam tus kab mob uas ua rau muaj tus mob thib tsib ? Tam sim no tsis muaj ib hom tsuaj txhaj los mus tiv thaiv tus mob uas tau mob los ntawm tus kab mob no . Yuav ua tau dab tsi kom tiv thaiv tau tus kab mob no txhob kis ? Kev tu lub cev kom huv si , tshwj xeeb yog ntxuav tes kom zoo , yog txoj hau kev zoo tshaj plaws los tiv thaiv kev kis tau tus kab mob .
