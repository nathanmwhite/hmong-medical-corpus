Tus Mob Haemophilus Influenzae Hom B Tus mob Hib
Tus mob Haemophilus influenzae hom B ( Hib ) zoo li cas ? Hib yog hom kab mob uas ua rau mob ntau hom xws li mob rau cov ntshav ( sepsis ) thiab tus mob meningitis ( mob o rau daim tawv uas npog hlwb thiab tus txha nqaj qaum ) . Tus mob Hib raug neeg coob npaum li cas ? Txij li thaum tsim muaj cov tshuaj tiv thaiv tus mob Hib no xyoo 1988 los , tau txo tus mob Hib ntawm cov me nyuam mos thiab cov me nyuam yau li 99 feem pua . Ua ntej tsim muaj cov tshuaj tiv thaiv tus mob Hib no mas , cov me nyuam yau yeej raug tus mob Hib no tsis tseg li ces ua mob mus rau daim npluag paj hlwb rau cov me nyuam tsis tau muaj 5 xyoos . Thaum xub pib cov xyoo 1980s , muaj thaj tsam li ntawm 20,000 tus neeg tau tus mob Hib txhua xyoo hauv teb chaws Meskas . Leej twg thiaj li kis tau tus kab mob Hib ? Leej twg los yeej kis tau tus kab mob Hib no , tiam sis feem ntau mas raug rau cov me nyuam muaj 3 hlis mus rau 3 xyoos . Cov neeg laus thiab cov neeg uas lub nruab nrog cev tsis muaj zog kuj yuav kis tau tus kab mob no yooj yim dua . Tus kab mob Hib kis tau li cas ? Tus kab mob Hib kis tau thaum nqus tau thiab kov tau tej khoom ua kua yig los yog txia kua ( qaub ncaug , hnoos qeev los yog ntswg ) ntawm ib tus neeg muaj tus mob uas pom muaj los yog tsis pom cov tsos mob tshwm . Cov kab mob ntawm tus mob Hib kheev yuav nyob hauv lub qhov ntswg thiab lub caj pas yam tsis ua rau muaj teeb meem mob li cas . Muaj tej zaum mas cov kab mob ntawm tus mob Hib yuav nkag tau mus rau hauv cov ntshav thiab ri mus , ua rau mob hnyav . Cov tsos mob ntawm tus mob Hib no zoo li cas ? Tus mob Hib muaj cuab kav ua mob txij ntawm mob tsis tshua heev ( piv txwv , mob rau hauv qhov ntswg , hauv pob ntseg thiab daim tawv nqaij ) mus rau mob hnyav , xws li mob rau daim npog hlwb ( meningitis ) , mob ntsws muaj dej ( mob rau cov ntsws ) , mob epiglottitis ( o rau ntawm cov chaw ua pa ) thiab ua mob rau cov ntshav . Cov tsos mob tshwm sim sai npaum li cas ? Lub sij hawm thaum kis tau tus kab mob tas thiab thaum pib ua mob mas kuj paub tsis meej , tab sis kuj yuav sai heev ( ob mus rau plaub hnub ) . Yog raug tus mob Hib no ib zaug lawm puas yuav raug tau ntxiv ? Cov me nyuam uas tau raug tus mob Hib ua ntej thaum lawv muaj 24 lub hlis mas tej zaum lawv lub cev yuav tsis tau tsim kev tiv thaiv tus kab mob no , ua li mas lawv yuav tsum tau txhaj koob tshuaj Hib los mus tiv thaiv kom txhob tau tus mob Hib no rau yav tom ntej . Yog tus me nyuam raug tus mob Hib no tom qab nws muaj hnub nyoog 24 hlis lawm mas , feem ntau nws lub cev yuav tsim tau kev tiv thaiv tus mob Hib no lawm ces nws tsis tas yuav txhaj koob tshuaj los mus tiv thaiv lawm . Yuav kho tus mob Hib no li cas ? Yuav muab tshuaj tua kab mob los mus kho tus mob Hib no . Cov neeg mob yuav tsis kis tau rau lwm tus lawm txij 24 - 48 teev tom qab tau muab cov tshuaj tua kab mob no los kho . Yuav tiv thaiv li cas thiaj li tsis kis tus kab mob Hib no ? Txhua tus me nyuam yuav tsum txhaj koob tshuaj hu ua Hib conjugate vaccine pib txij thaum muaj hnub nyoog 2 hlis . Nyob ntawm lub hnub nyoog thiab keeb kwm kev txhaj tshuaj seb yog li cas , tej zaum kuj yuav tau siv tshuaj tua kab mob los tiv thaiv tam sid rau cov uas nrog tus neeg raug tus mob no nyob sib ze ua ke .
