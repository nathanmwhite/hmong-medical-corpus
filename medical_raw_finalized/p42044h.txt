Mob Zawv plab Liab - E. Coli O157 : H7
E. coli O157 : H7 yog dab tsi ? Escherichia coli O157 : H7 yog ib tug kab mob uas ua mob rau hauv cov nyhuv thiab nws yuav tsim muaj taug ua taus mob rau lwm qhov chaw hauv lub nruab nrog cev . Nyob nyob kuj mam pom qee leej neeg raug tus mob E. coli O157 : H7 no , tab sis tej zaum kuj yog raug rau ib pawg neeg coob coob ib vuag . Feem ntau neeg raug tus kab mob no rau lub caij ntuj so . Cov tsos mob E. coli O157 : H7 zoo li cas ? Thaum raug tus kab mob E. coli O157 : H7 no mas yuav ua rau kom zawv plab , ntau zaus mas yuav zawv plab liab / tso quav ntshav , thiab mob plab heev . Tus neeg mob kuj yuav kub cev me ntsis xwb los kuj tsis kub cev li . Tej co neeg uas raug tus mob no kuj tsis pom tsos mob tshwm sim li cas thiab . Yuav sai npaum li cas tom qab raug tus kab mob mam li pom tsos mob tshwm tuaj ? Thaum raug tus kab mob E. coli O157 : H7 tas mas yuav yog li 3 - 8 hnub yuav chiv mob , tiam sis , feem ntau 3 - 4 hnub tom qab uas raug tus kab mob tas mas kuj chiv mob lawm . Tus mob E. coli O157 : H7 yuav ua taus lwm yam mob dab tsi thiab ? Tau qhia tawm tias muaj ob yam mob nyhav uas thaum raug tus kab mob E. coli yuav ua kom huam mob lwm yam yog : hemolytic - uremic syndrome ( HUS ) thiab thrombotic thrombocytopenic purpura ( TTP ) . Tus mob HUS thiab TTP mas mob nyhav heev ces yuav ua rau ob lub raum tsis ua hauj lwm thiab rhuav cov ntshav liab ces ua rau cov ntshav sab ( ntshav tsawg ) . Cov me nyuam yaus thiab cov neeg laus yog cov keev yuav ua mob HUS los yog TTP no heev tshaj tom qab uas tau raug tus mob E. coli O157 : H7 . Ua li cas ib tug tib neeg ho raug tau tus mob no ? Tib neeg raug tau tus mob E. coli O157 : H7 no mas vim yog noj tau tej khoom noj los yog haus tau tej dej muaj tus kab mob , los yog nphav raug tus neeg los tus tsiaj muaj tus mob no cov quav . Tej khoom noj uas yeej pom hais tias muaj tus kab mob E. coli O157 : H7 mas yog nqaij nyuj nyoos los yog tej nqaij nyuj uas ua tsis siav ( feem ntau yog nqaij nyuj zom ) thiab cov mis nyuj uas tsis tau muab cov kab mob tua . Kev sib kis ntawm ib tug neeg mus rau lwm tus neeg kuj muaj , yam li sib kis hauv ib tsev neeg , hauv tsev zov me nyuam thiab tsev tu cov laus . Nws tsis paub meej tias puas yog vim cov neeg uas raug tus kab mob tab sis ho tsis pom tsos mob tshwm yog cov ua kom tus kab mob no ri kis mus . Yuav kho tus mob thiab cheem kom tsis txhob muaj mob nyhav lwm yam li cas ? Kev siv cov tshuaj tua kab mob los kho los kuj tseem tsis tau pom tias ua tau hauj lwm . Siv tshuaj tua kab mob kuj tsis txo kom qhov raws plab sib thiab luv , los puas txo lub caij nyoog uas tus kab mob E. coli O157 : H7 nyob hauv cov quav kom ho luv me ntsis . Tsis tas li , qhov tseem ceeb mas yog cov tshuaj tua kab mob kuj yuav cheem tsis tau kom tsis txhob ua mob nyhav lwm yam tuaj , thiab tej zaum siv cov tshuaj tua kab mob kuj yuav ua kom huam ua tau tus mob HUS thiab . Qhov tseeb tiag , yuav tsum tau pab kho kom tus neeg mob lub cev tsis txhob qhuav dej . Thaum mob HUS los TTP lawm mas yuav tsum tau mus pw tom tsev kho mob ntxiv ntshav thiab lim ntshav hauv lub raum . Tus neeg mob yuav muaj tus kab mob E. coli O157 : H7 nrog nws ntev npaum li cas ? Rau cov neeg laus mas thaum raug tus mob E. coli O157 : H7 no mas ib lub lis piam xwb tus mob kuj dua lawm . Rau cov menyuam uas raug tus kab no mas ib feem peb ntawm cov me nyuam yuav muaj tus kab mob thiab tso tus kab mob los nrog quav ntev mus txog li peb lub lis piam . Tus mob no puas yog ib tug mob tshiab ? Xyoo 1982 , yog thawj zaug kuaj pom tias tus kab mob E. coli O157 : H7 no ua mob raws plab . Ntawm ob tug mob HUD thiab TTP mas yeej pom muaj los ntev lawm tab sis tsuas yog nyuam qhuav paub tsis ntev hais tias tus kab mob E. coli O157 : H7 no kuj muaj peev xwm ua kom ob tug mob no sawv taus ua mob tuaj . - txuas ntxiv - Puas yuav cais cov neeg raug tus mob no tawm hauv tsev kawm ntawv los yog chaw ua hauj lwm ? Vim tus kab mob no nyob hauv cov quav mas cov neeg uas raws plab thiab tswj tsis tau kev mus plob ( feem ntau yog cov me nyuam uas nyob tom tsev zov me nyuam thiab cov neeg uas nyob tom tsev laus ) yuav tsum cais lawv kom txog thaum kuaj quav ob zaug tsis pom muaj tus kab mob lawm tso . Qhov yuav pom zoo thaum twg mam li rov mus tau tom tsev kawm ntawv los chaw ua hauj lwm mas kuj yuav tau soj ntsuam tus neeg mob , thiab taug tseem fwv saib xyuas pej xeem kev noj qab haus huv hauv lub xeev los lub zos txoj lus pom zoo . Yuav tiv thaiv li cas thiaj li tsis tau tus mob E. coli O157 : H7 ? * Txhob noj tej nqaij nyoos los yog tej nqaij nyug ua tsis siav ( xws li nqaij nyug ci tsis siav los yog tej nqaij nyug tsuav puab ua daim ci tsis siav ( hamburgers ) . * Txhob haus tej mis nyuj los noj cov khoom noj uas muab mis nyuj ua uas tsis tau muab cov kab mob tua ( unpasteurized ) . * Txhob haus tej txiv hmab txiv ntoo uas tsis tau muab cov kab mob tua ( xws li , kua apple los yog kua apple qaub ) . * Yuav tsum muab xab npum ntxuav tes kom huv si tom qab siv tsev plob tas , thiab ua ntej thiab tom qab npaj pluas zaub pluas mov . Niam txiv yuav tsum cob tej me nyuam kom paub ntxuav tes thiab saib txoj kev ntxuav tes muaj nuj nqis . * Ntxuav tes tom qab uas tau kov tsiaj thiab tsiaj tej quav yam li tej quav nyuj siv los npoog liaj teb los yog siv ua chiv npoog tej vaj zaub .
