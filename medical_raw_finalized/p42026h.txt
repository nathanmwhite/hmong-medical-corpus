Cov Kab Mob Arboviral ( arthropod - borne encephalitis , California ( La Crosse ) encephalitis , St. Louis encephalitis , Eastern equine encephalitis , Western equine encephalitis )
Cov mob los ntawm kab arboviral zoo li cas ? Cov kab mob hu ua viruses no yuav kis raws tej kab yam li yoov tshaj cum thiab zuam vim li no mas cov mob no thiaj tis lub npe tias yog cov mob kis raws kab Arborviral ( ib lub npe luv rau arthropod - borne ) . Hauv lub xeev Wisconsin no , lub caij ntuj sov thaum muaj yoov coob coob feem ntau cov yoov tshaj cum yog cov kab uas coj kab mob kis rau neeg mob tshaj . Qee zaum mas thaum yoov tshaj cum tom tas kuj yuav ua rau neeg mob hnyav xws li ua mob taug mus rau saum lub paj hlwb hu ua encephalitis , uas yog ua rau lub paj hlwb o . Tus mob hauv paj hlwb hu ua California ( La Crosse ) mas yog ib tug mob uas muaj ntau tshaj hauv lub xeev Wisconsin no thaum neeg raug yoov tshaj cum tom tas . Tus mob hauv paj hlwb lub npe hu ua La Crosse no mas kuj tsis yog muaj tus mob no tshwm sim nyob rau cheeb tsam La Crosse xwb . Tus mob West Nile , kuj yog ib tug mob nyob hauv pawg mob uas yog kis ntawm tej kab , yam li yoov tshaj cum los . Xav paub ntxiv txog tus mob no , no ces mus saib daim ntawv piav txog tus mob no . Leej twg thiaj raug tau cov mob los ntawm tej kab los ? Tus mob no yeej tsis xyeej leej lwg li . Cov neeg ntxim yuav raug cov mob los ntawm kab los mas yog cov me nyuam mos thiab cov neeg laus laus . Cov me nyuam yaus mas lawv kheev raug tus mob saum paj hlwb hu ua La Crosse encephalitis . Cov mob uas los ntawm kab los no ri li cas ? Cov mob arboviral no yog ri thaum raug yoov tshaj cum los yog zuam uas muaj kab mob tom . Kuj zoo kawg uas cov yoov tshaj cum thiab zuam uas muaj cov kab mob kuj tsis muaj coob , ua li mas thiaj kis tsis tau rau neeg heev . Cov tsos mob thaum raug cov mob los ntawm kab los zoo li cas ? Cov tsos mob feem ntau ntawm cov mob no kuj zoo ib yam , qhov txawv mas tsuas yog seb mob hnyav li cas xwb . Ntau zaus , kuj tsis pom mob dab tsi , los puas mob sib khuav xws li kub cev me ntsis thiab / los yog diav taub hau xwb . Yog mob hnyav mas yuav pib mob taub hau sai sai , kub cev heev , tsis meej pem , tsis nco qab hlias , tshee , nriaj , ib ce muag nthas los yog cia li tuag . Hov ntev tom qab raug yoov tshaj cum uas muaj kab mob tom tas mam pom tsos mob tshwm sim ? Yuav yog li 5 rau 15 hnub tom qab raug yoov tshaj cum uas muaj tus kab mob tom tas mas mam pom cov tsos mob tshwm sim . Yog twb raug ib tug kab tom ib zaug lawm puas yuav raug hom kab mob ntawd ntxiv lawm ? Yog twb raug ib hom lawm mas yuav tsis raug hom ntawd ntxiv thiab cov kab mob uas txheeb hom kab mob ntawd . Yuav kho ib tus mob uas los ntawm cov kab no li cas ? Kws kho mob yuav muab tshuaj kho kom ntoog taus tus mob xwb , yuav tsis muaj ib yam tshuaj dab tsi uas yuav kho tau cov mob no . - txuas ntxiv - Puas muaj kev tiv thaiv cov kab mob arboviral ? Yog ceev faj kom tsis txhob raug yoov tshaj cum tom mas kuj yuav yog ib txoj kev yuav tiv thaiv tau cov kab mob no nyob hauv lub xeev Wisconsin . Yuav siv tej yam los mus tiv thaiv rau lub caij tawm mus yos hav zoov thaum sawv ntxov thiab thaum tsaus ntuj , los yog lub caij uas muaj yoov tshaj cum coob mas yuav tsum hnav tsho thiab ris ntev thaum mus yos hav zoov . Siv tshuaj tua kab yam li cov hu ua DEET thaum mus yos hav zoov . Muab ntxaij los thaiv qhov rooj qhov rai kom zoo tsis pub yoov nkag tau los mas kuj yuav tsis raug yoov tshaj cum tom . Yog ceev kom tsis muaj yoov tshaj cum coob , mas kuj yuav tsis raug yoov tshaj cum tom . Nyob rau tej cov zos mas tseem fwv kuj muaj kev pab los mus txo kom cov yoov tshaj cum tsawg thiab tsis txhob huam taus . Koj kuj pab txo tau kom tsis txhob muaj yoov tshaj cum coob tom koj tog vaj tog tsev yog koj txhob cia tej thoob dej txawb rau yoov tshaj cum nteg qe rau . Yoov tshaj cum yuav nteg qe rau tej qhov chaw uas tauv tau dej yam li tej qub log tsheb , tej kaus poom , tais cog paj , los yog tej kwj ciav dej tauv , tej lub pas dej da dej , daim ntaub vov lub pas dej da tauv dej cia thiab tej tais rau dej rau noog haus .
