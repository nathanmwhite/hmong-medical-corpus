Kab Mob Kas Cees - Gonorrhea ( Neisseria gonorrhoeae )
Gonorrhea yog dab tsi ? Gonorrhea yog ib tug kab mob kas cees ( STD ) uas kis los ntawm kev sib deev . Tus kab mob hu ua Neisseria gonorrhoeae . Tau tshaj tawm tias tus kab mob no yog ib tug kab mob feem ob uas muaj ntau tshaj ntawm cov kab mob kas cees ( STD ) nyob hauv lub xeev no . Leej twg thiaj yuav raug tus kab mob gonorrhea ? Cov neeg yuav raug tau tus kab mob gonorrhea no mas yog cov neeg muaj kev plees kev yi , tiam sis cov uas ntxim yuav raug tshaj mas yog cov neeg li nram no : * Cov hluas uas muaj kev plees kev yi * Cov neeg uas tau kuaj pom muaj lwm yam kab mob kas cees * Cov neeg uas tau nrog ib tug neeg tau raug ib tug kab mob kas cees pw ua niam txiv * Cov neeg uas deev coob leej ntau tus * Cov neeg uas deev ib tug neeg nws nyuam qhuav paub tshiab Gonorrhea kis tau li cas ? Gonorrhea kis ntawm kev ua niam txiv , tiam sis , kuj kis tau rau hauv caj pas los yog qhov quav . Cov me nyuam mos liab kuj kis tau gonorrhea ntawm leej niam thaum lub caij daws ces yog leej niam muaj tus kab mob no . Yuav ua li cas thiaj paub hais tias raug tus kab mob gonorrhea ? Ib feem peb ntawm cov txiv neej thiab ob feem peb ntawm cov poj niam uas raug tus kab mob kas cees Neisseria gonorrhoeae yeej tsis pom muaj tsos mob dab tsi . Yog cov txiv neej muaj tsos mob tshwm mas kuj yog pom paug tawm ntawm qhov chaw mos los , thaum tso zis yuav mob heev , thiab yuav tso zis khuj khuav li . Ntawm cov poj niam mas , kuj yuav pom paug tawm hauv qhov chaw mos los , tso zis mob heev , mob ntshag duav , yuav tshwm paj npluj nplis lub caij ces tsis tau ntas . Tej tsos mob no , kuj yuav tshwm sim ua ke , los yog , tshwm ib yam xwb kuj muaj . Tsis tas li , kuj mob nyuag sib khuav los yog ho mob loj kuj muaj . Cov tsos mob yuav tshwm sai npaum li cas ? Yog tshwm sim rau cov txiv neej , feem ntau yuav yog li 3 - 5 hnub tom qab tau nrog tus neeg muaj tus kab mob pw ua ke ua niam txiv tas . Rau cov poj niam mas feem ntau tshwm sim hauv 10 hnub thaum tau nrog tug neeg muaj tus kab mob pw ua ke ua niam txiv tas . Tus kab mob yuav nyob nrog tus neeg hov ntev ? Yog tias tsis kho mas tus kab mob gonorrhea yuav nyob ntev ntau hli nrog tus neeg , txawm tias yuav tsis pom chiv mob dab tsi los tib yam nkaus . Lub sij hawm ntawd mas tus kab mob kuj yuav ua kev puas tsuaj taus rau tus poj niam lub tsev me nyuam . Tus kab mob yuav huam mus thoob hauv lub cev thiab ua rau tej pob qij txha mob los ua tau lwm yam mob nhyav . Lub caij no , tus neeg muaj tus kab mob no yuav kis tus kab mob rau cov neeg uas nws nrog pw ua niam txiv . Yog raug tus kab mob gonorrhea no ib zaug lawm puas yuav raug dua ntxiv ? Raug xwb , yog rov nrog tej tus neeg muaj tus kab mob Neisseria gonorrhoeae no pw ua niam txiv ces yuav rov kis dua . - txuas ntxiv -
Yuav kho tus kab mob gonorrhea no li cas ? Feem ntau kws kho mob muab cov tshuaj tua kab mob los noj kho . Cov tshuaj xws li cefixime , ceftriaxone los yog ciprofloxacin mas siv ua ib zaug noj thiab ho muaj lwm yam tshuaj noj xws li azithromycin ua ib zaug noj ntxiv thiab , los yog muab cov doxycycline ua 7 hnub noj . Yog ho raug tus kab mob kas cees hu ua Chlamydia trachomatis tib lub sij hawm los cov tshuaj no kuj yuav kho tau ob yam kab mob no tib si . Yuav ua li cas yog kuv raug tus kab mob gonorrhea thiab ho tsis nrhiav tshuaj kho ? Yog tsis kho tus kab mob gonorrhea no , thiab yog pheej rov kis dua tsis tseg mas kuj yuav ua tau teeb meem loj rau cov poj niam , xws li , mob plab mog ( pelvic inflammatory disease - PID ) , ua kom poj niam muaj tsis taus me nyuam ntxiv lawm ( tshob ) . Tsis tas li , PID tseem ua tau kom txoj hlab nhyuv me nyuam caws pliav thiab xeeb me nyuam rau sab nraum tsev me nyuam , thiab yuav mob plab mog khuj khuav tas mus li . Kuv yuav zam li cas thiaj tsis raug tus kab mob no ? Yog tias koj tsis nrog ib tug neeg nyob nrog nws tib leeg pw ua niam txiv xwb no mas koj yuav tsum tau siv cov hnab yas looj koj qhov chaw mos txhua zaus koj nrog ib leej neeg twg pw ua ke ua niam txiv . Ua li no , kuj yuav pab tiv thaiv kom koj tsis txhob raug tus kab mob no thiab lwm yam kab mob kas cees . Kuv yuav ua li cas yog tias kuv xav tias kuv ho raug tus kab mob no ? Ib txog kev soj ntsuam kuaj tus kab mob gonorrhea meej thiab sai mas yeej muaj nyob rau tom koj tus kws kho mob , tom tej chaw kuaj txog kev npaj cuab npaj yim thiab cov chaw uas soj tshuam kuaj cov kab mob kas cees ( STD ) . Yog paub thiab kho thaum ntxov mas yuav zam tau lwm yam teeb meem thiab yuav tsis kis rau lwm tus . Yog kuaj pom hais tias koj muaj tus kab mob no mas tag nrho cov neeg uas koj tau deev 3 lub hlis tas los no thiab tus neeg koj deev tam sim no yuav tsum tau mus kuaj tus kab mob gonorrhea thiab nrhiav kev kho , txawm tias lawv tsis muaj tsos mob dab tsi tshwm sim tam sim no . Cov neeg ua hauj lwm hauv tseem fwv saib xyuas pej xeem kev noj qab haus huv hauv koj lub zos yuav pab hais rau cov neeg koj tau deev paub txog qhov no . Yog cov neeg uas koj tau deev tsis kho lawv , mas koj yuav rov kis tus kab mob dua yog koj rov nrog lawv pw ua niam txiv . Yog kuv raug tus mob gonorrhea , kuv puas yuav raug taus lwm cov kab mob kas cees thiab ? Koj yeej raug taus ntau tus kab mob kas cees ua ke tib lub sij hawm . Cov kab mob kas cees sib txawv tab sis lawv tsuas muaj tib txog kes sib kis xwb ; yog kis raws kev sib dee ua niam txiv tsis haiv ntawm ( qhov ncauj , qhov quav , los lub paum los ntawm rab qau ) . Tseem ceeb heev uas koj yuav tau teem sij hawm mus ntsib koj tus kws kho mob los yog tej qhov chaw kuaj mob , tom chaw kuaj kab mob kas cees sai yog tias kom pom tej yam txawv txav thiab chiv mob ; los yog , koj tau nrog ib tug neeg muaj ib tug kab mob kas cees pw lawm .
