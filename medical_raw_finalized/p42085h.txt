WISCONSIN DIVISION OF PUBLIC HEALTH Department of Health Services Mob Txhab Txiag Ringworm ( Tinea ) Disease Fact Sheet Series
Txhab txiag zoo li cas ? Txhab txiag yog ua mob pob khaus rau ntawm tawv nqaij uas muaj los ntawm cov kab mob hu ua Fungi . Cov txhab txiag no mas yuav sawv rau saum tawv taub hau , ntawm txhais ko taw , ntawm puab tais , ntawm tej rau tes los yog rau taw . Leej twg ntxim yuav raug cov txhab txiag no ? Leej twg los yeej raug tau cov txhab txiag no , tab sis , me nyuam yaus mas yog cov kheev raug rau qee cov kab mob txhab txiag fungi , dua li lwm cov txhab txiag mas kuj raug taus rau txhua leej tsis hais laus los hluas . Cov txhab txiag uas muaj rau ntawm tej rau tes / rau taw mas ntxim yog vim tau los tom qab raug mob rau ntawd . Cov tsos mob txhab txiag zoo li cas ? Ua mob txhab txiag rau ntawm lub cev mas kuj yog sawv tej thaj pob khaus kheej kheej , tus ntug pob khaus tej zaum kuj qhuav nti taw zawv , noo tsawv los yog nti ua kaub puab . Thaum lub kiav txhab loj zuj zus , mas nyob hauv nruab nrab lub pob khaus kuj tsis pom txawv li cas . Mob txhab txiag rau saum tawv taub hau mas kuj chiv li tej pob kab ntxau , ces yuav loj zuj zus ua tsheej thaj ua rau thaj tawv taub hau ntawd cia li do . Cov plaub hau nyob ntawm qhov chaw mob txhab txiag ntawd yuav qhuav thiab tu nrhawv nrho . Qee zaum , cov txhab txiag no kuj noo tsawv thiab nrog kua yig ntawm lub qhov txhab los . Yog cov txhab txiag no mob rau ntawm tej rau tes rau taw mas yuav ua cov rau tuab , cov tsos kob txawv , thiab nkig nkuav , los yog , cov rau cia li phom phom ces tsis ntev cia li ua hmoov zeeg los . Cov txhab txiag no ri li cas ? Txhab txiag yuav kis tau thaum nphav tau tus neeg mob lub zuag ntsis plaub hau , txiab txiav rau tes , thiab tej khaub ncaws lo plaub hau , tej chaw zaum thiab chaw da dej uas tus neeg muaj tus kab mob tau siv . Yog ho nphav kiag tus neeg mob txhab txiag , tej tsiaj hauv tsev los tej tsiaj txhu uas muaj tus kab mob los kuj kis tau tib yam . Yuav sai npaum li cas thaum kis tas mam pom tsos mob tshwm ? Yog kis cov txhab txiag no ntawm lub cev mas yuav yog li 4 - 10 hnub tom qab mas yuav pom cov tsos mob tshwm sim . Hos cov uas kis rau saum tawv taub hau no ces yuav yog li 10 - 14 hnub tom qab kis tau tus kab mob mas mam tshwm . Lub caij nyoog thaum kis tau tus kab mob txhab txiag kis rau tes rau taw txog rau thaum cov tsos mob tshwm sim mas kuj tsis paub meej hais tias ntev li cas . Yuav ua li cas thiaj kuaj tau tias yog tus mob txhab txiag no ? Cov kws kho mob yuav soj xyuas tej qhov txhab , ces nrws cov qhov txhab mus ncu kuaj , los yog muab tshuab tsom cov kiav txhab uas tev los , los yog , xuas lub teeb muaj ultraviolet los mus tsom cov qhov txhab txiag . Yuav kho tus mob txhab txiag no li cas ? Yuav muab cov tshuaj hu ua Antifungal coj los pleev , los yog noj cov tshuaj mus kho cov txhab txiag ntawm lub cev nqaij . Cov txhab txiag uas muaj nyob saum tawv taub hau los yog tej rau tes mas yuav tau noj tshuaj ib ntus mas thiaj yuav tua tau cov kab mob no . - txuas ntxiv -
  Yog twb raug tus txhab txiag no ib zaug lawm puas yuav rov raug dua ? Vim cov kab mob fungi no muaj ntau hom , ua li mas txawm raug ib hom lawm los yeej tseem yuav raug tau lwm hom thiab . Cov txhab txiag uas muaj rau saum tawv taub hau mas tsis tshua rov huam dua , tab sis cov txhab txiag uas muaj ntawm rau tes / taw mas yuav huam tau . Yuav ua li cas thiaj tiv thaiv tau tus kab mob txhab txiag no ? Cov neeg uas raug tus kab mob no yuav tsum tsis txhob qiv nws tej phuam da dej , kaus mom , los yog , khaub ncaws nrog lwm tus neeg . Thaum cov txhab txiag tab tom huam ntau mas yuav tsum tau caiv tsis txhob nyob ze luag tej . Muab tus neeg mob txhab txiag no cov phuam , ntaub pua chaw pw , los tej khaub ncaws ntxhua kom huv si . Cov me nyuam yaus uas mob txhab txiag mas yuav tsum caiv tsis txhob mus nyob ze lwm tus me nyuam txog thaum twb siv tshuaj kho cov txhab txiag no lawm tso . Cov ua mob txhab txiag rau saum tawv taub hau no ces qhov niaj hnub ntxuav taub hau yuav pab ntxuav cov plaub hau uas kis tus kab mob lawm kom tu poob mus . Cov neeg uas tus mob huam loj lawm no yuav tau ntoo kaus mom kom vov lawv cov plaub hau . Yuav tsum muab lub kaus mom ntxhua dej kub thiaj tua tau cov kab mob . Yuav tsum tsis txhob sib qiv zuag , cov kauv plaub hau , chais plaub hau thiab yuav tsum muab tshuaj ntxuav kab mob ntxuav cov twj no thaum siv tas txhua zaus . Yuav tau tu tej chaw uas niaj hnub siv yam li tej rooj zaum hauv chaw hle khaub ncaws , hauv pem teb , los yog chaw da dej kom hu si thiab muab tshuaj tua kab mob los ntxuav tej rooj zaum thiab hauv pem teb tsis so . DEVELOPED BY THE DIVISION OF PUBLIC HEALTH , BUREAU OF COMMUNICABLE DISEASE COMMUNICABLE DISEASE EPIDEMIOOGY SECTION . L P - 42085 ( Rev . 05 / 04 ) 
