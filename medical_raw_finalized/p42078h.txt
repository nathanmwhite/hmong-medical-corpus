Ntshauv Pediculosis
Pediculosis ( Ntshauv ) yog dab tsi ? Pediculosis yog muaj ntshauv rau cov plaub hau saum tob hau . Cov ntshauv noj neeg cov ntshav ces ua rau khaus tob hau heev . Leej twg thiaj kis tau ntshauv ? Leej twg los yeej kis tau ntshauv , tsis hais hnub nyoog li cas , yog poj niam txiv neeg , haiv neeg twg , los yog ntawm tus kheej yuav nyiam huv npaum li cas . Feem ntau pom muaj ntshauv nyob rau hauv tsev kawm ntawv thiab hauv cov chaw zov me nyuam , uas nws kis tau yooj yim ntawm ib tug neeg rau ib tug neeg . Cov ntshauv no kis tau li cas ? Ntshauv kis tau los ntawm tob hau chwv tau tob hau ntawm ib tug uas muaj ntshauv , los yog chwv tau tej khoom xws li zuag ntsis plaub hau , cov txhuam , kaus mom los yog phuam khiab caj dab . Vim hais tias cov qe yog cov ntshauv laus nteg , ces qhov yuav kis tau qe ntshauv kuj muaj tsawg . Tsiaj puas kis tau ntshauv rau lwm tus ? Tsis tau . Cov ntshauv ntawm cov tsiaj tsis kis rau neeg . Cov tsos mob ntawm muaj ntshauv zoo li cas ? Thaum xub pib hnov muaj ntshauv ces yog hnov khaus ntawm xub qwb mus rau nraum ob sab pob ntseg . Yog hnov khaus li no mas yuav tsum tshawb tob hau xyuas seb puas muaj qe ntshauv . Yog khaus heev dhau es khawb heev mas kuj yuav ua rau muaj lwm yam mob rau thaj tsam ntawd los muaj . Ntshauv tsis muaj kab mob thiab tsis kis kab mob . Yuav ntev li cas cov tsos mob mam tshwm ? Nws yuav siv li ntawm 2 - 3 lub lis piam thiaj li yuav ua rau tus neeg hnov khaus heev li muaj ntshauv . Ib tug neeg muaj ntshauv yuav kis tau mus hov ntev ? Ntshauv yuav kis tau mus li yog tseem muaj sia nyob rau ntawm tus neeg muaj ntshauv thiab ntawm nws cov ris tsho . Ntshauv yuav nyob tau ntev npaum li cas yog tsis lo cev nqaij daim tawv ? Yog tsis lo rau lub cev es tsis tau ntshav noj , ntshauv tsuas nyob tau ntev li 6 - 24 teev xwb ( thaj tsam ntawm 12 - 15 teev ) . Yuav ua li cas thiaj tiv thaiv kom tsis txhob muaj ntshauv ? Tsis txhob mus kov cov neeg muaj ntshauv thiab lawv tej khoom , xws li ris tsho , cov khoom ntoo saum tob hauv , cov zuag ntsis plaub hau thiab tej ntaub pua chaw pw . Yuav tsum muab cov zuag ntsis plaub hau tsau dej kub kub ( kom kub tshaj 130° ) , muab tshuaj Lysol® los tua , muab cawv ntxuav los yog muab tsau hauv cov tshuaj tua ntshauv mus li 1 teev . Yuav tau muab tshuab nqus tsev nqus hauv pem teb , nqus cov ntaub pua pem teb , cov hauv ncoo thiab cov rooj tog qhwv ntaub kom zoo zoo , ces muab lub hnab hauv lub tshuab nqus tsev thau pov tseg . Yuav tau muab tej ris tsho , ntaub pua chaw thiab tej khoom ua si uas tus neeg muaj ntshauv tau kov los yog hnav 2 hnub ua ntej kuaj tau hais tias nws muaj ntshauv lawm ntxhua dej kub ( kom kub tshaj 130°F ) los yog ziab hauv dab ziab kom kub tshaj plaws mus li 20 feeb . Muab lwm cov khoom mus ntxhua qhuav los yog muab ntim rau hauv hnab yas es kaw kom zoo zoo mus li 10 hnub kom cov ntshauv thiab cov qe ntshauv tuag kom - tshuav ntxiv - tas . Txuas ntxiv , cov niam txiv yuav tsum nquag xyuas me nyuam cov tob hauv yog lawv mus kawm ntawv thiab mus rau hauv cov chaw zov me nyuam , tshwj xeeb yog pom hais tias pheej khaus khaus tob hau . Tsis txhob muab tshuaj tua kab los yog tshuaj tua ntshauv los txau rau ntawm tej . Muab dab tsi tua ntshauv ? Nws muaj ob peb yam tshuaj zawv plaub hau uas kheev siv los tua ntshauv . Cov tshuaj zawv plaub hau los yog cov tshuaj yaug plaub hau uas muaj cov tshuaj permethrin li 1 % yuav tua tau ntshauv thiab qe ntshauv ntau tshaj thiab sai tshaj . Cov tshuaj permethrin muaj cov txab yuav nyob saum tob hauv tua cov qe ntshauv mus li ob peb hnub tom qab ntxiv . Txawm hais tias muab cov tshuaj no zawv ib zaug xwb yeej tua tau cov ntshauv thiab cov qe ntshauv lawm los , ib txhia kws kho mob tseem xav kom ib lub lis piam tom qab ntawd rov muab los zawv dua ib zaug ntxiv . Txawm muaj lwm cov teb chaws hais tias cov tshuaj permethrin tua tsis tau zoo los , kuj tsis tau hnov dab tsi nyob rau hauv teb chaws Mes Kas . Cov tshuaj zawv plaub hauv uas muaj cov pyrethrin kuj tua ntshauv tuag sai kawg li thiab , tiam sis cov tshuaj ntawd tsis muaj txab yuav nyob tau ntev saum tob hau es yuav tua cov qe mus ntxiv , ces ua rau cov tshuaj no tsis tshua muaj ceem heev . Yuav tau siv cov tshuaj zawv plaub hauv no ob zaug , uas yog ncua li 7 - 10 hnub thiaj tua tau cov qe . Cov tshuaj zawv plaub hauv uas muaj cov tshuaj malathion thiab lindane mas yuav yog kws kho mob sau ntawv thiaj mus yuav tau . Cov tshuaj lindane sis sij hawm ntev tshaj tua ntshauv ( uas yog ntau teev ) thiab tua tau qe tsawg tshaj . Tsis pom zoo kom muab cov tshuaj lindane siv rau cov me nyuam yaus , los yog cov poj niam cev tsis tab seeb los yog tseem pub niam mis rau me nyuam noj , thiab tsuas siv tau yog hais tias twb sim lwm yam tas lawm es tsis pab li , los yog tsis haum lwm yam tshuaj li thiaj siv xwb . Yog siv cov tshuaj lindane no tsis raws li cov lus qhia , los yog siv ntau tshaj , yuav ua rau muaj ib cov kua txab tsis zoo . Dua li teb chaws Mes Kas lawm , lwm cov teb chaws tau tshaj tawm hais tias cov tshuaj lindane tua tsis tau ntshauv li . Yog sim tas cov tshuaj tua ntshauv lawm es tsis pab , yuav siv lwm txoj kev xws li muab butter los yog margarine , mayonnaise , Vaseline® thiab cov roj txiv rog ( olive oil ) los pleev kom pos cov ntshauv thiab cov qe ntshauv kom tsis dim pa , tab sis yuav tau txuag thiab ceev faj me ntsis . Qhov no kuj paub tsis tau tseeb tias ua tau hauj lwm zoo npaum cas . Tsis txhob muab cov roj kerosene , gasoline thiab lwm yam tshuaj uas yuav ua tau hluav taws cig kom hlob tshaj los siv tua ntshauv saum tob hauv ib zaug kiag li . Tsis txhob muab hmoov los tshem cov khoom uas muab los pleev plaub hauv tua ntshauv . Muab cov tshuaj zawv plaub hau uas ntxuav roj los zawv cov roj pov tseg , los yog muab tshuaj ntxuav tais diav los yaug tej yam muaj roj uas tau muab pleev tob hauv . Thaum siv cov tshuaj tua ntshauv lawm tsis txhob muab hnab yas los qhwv tob hauv , los yog muab cov kaus mom da dej los ntoo li . Tseem tsis tau muab cov tshuaj tua ntshauv los sim siv ua ke nrog hnab yas los yog cov kaus mom da dej seb puas yuav muaj teeb meem . Tsis txhob muab tej khoom zoo li no coj los siv rau cov me nyuam yau kiag li , thiab tsuas sim me ntsis rau cov me nyuam twb loj lawm los yog cov laus xwb thaum lwm yam yeej tsis pab kiag li lawm . Tom qab muab tshuaj tua ntshauv lawm , muab cov zuag ntsis ntshauv los hais cov qe ntshauv , muab rau tes rub cov qe ntshauv , los yog muab tej kaj plaub hau uas muaj qe ntshauv txiav pov tseg . Ib qho yuav pab tshem tau cov qe ntshauv ces yog muab plaub hau tsau hauv cov dej tov uas muaj li 3 % mus rau 5 % kua qaub ( white vinegar solution ) , ces muab ib txoj phuam tsau cov dej muaj kua qaub ntawd los qhwv tob hau mus li 30 - 60 feeb ua ntej tshem cov qe ntshauv pov tseg .
