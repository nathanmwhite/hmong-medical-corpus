TUS MOB ENTEROTOXIGENIC E . COLI ( ETEC )
Escherichia coli ( E . coli ) yog cov kab mob uas pom muaj rau ntawm tej chaw nyob ib ncig yus , hauv tej khoom noj , thiab hauv cov hnyuv ntawm tej tsiaj txhu thiab tib neeg . Hom mob E . coli feem ntau yeej tsis ua teeb meem dab tsi thiab kuj yog ib feem tseem ceeb ntawm txoj kev zom zaub mov , tab sis muaj ib txhia kuj ua rau koj mob . Enterotoxigenic E . coli ( ETEC ) yog ib hom ntawm cov kab mob E . coli uas ua tau rau koj raws plab . Tsis hais leej twg los yeej kis tau tus mob ETEC . Nws yog ib tus mob raws plab uas kheev pom muaj nyob rau cov teb chaws tseem tsis tau vam meej txaus , tshwj xeeb yog ua mob rau cov me nyuam thiab nyob neeg uas mus ncig rau cov teb chaws ntawd . Tab sis , tab txawm cov uas yeej tsis tawm lub Teb Chaws Meskas mus qhov twg li los yeej kis tau tus mob ETEC no thiab .
Dab tsi ua rau tau tus mob no ? Tus mob ETEC kis tau los ntawm tej khoom noj thiab dej uas paug cov quav . Yog hais tias neeg tsis ntxuav lawv ob txhais tes kom zoo thaum lawv npaj pluas noj los yog kov dej , los yog hais tias muab cov dej uas paug tus mob los ywg tej khoom uas yus cog , cov khoom noj kuj yuav paug tau cov quav thiab .
Dab tsi yog cov cim qhia tias yog tus mob thiab cov tsos mob ? Cov tsos mob yuav pom tshwm tuaj sai li 10 xuaj moos tom qab kis tau tus mob ETEC , los yog tej zaum kuj siv sij hawm ntev txog 72 xuaj moos mam pom tshwm . Cov tsos mob no kheev yuav nyob mus tsis ntev tshaj tsib hnub , tab sis tej zaum kuj ntev dua . Muaj tej thaum neeg kuj muaj tau tus mob ETEC tab sis tsis pom muaj cov tsos mob li . Tus mob ETEC no tsis yooj yim rau kuaj kom paub tias muaj nyob hauv cov quav .
* Raws plab ua kua dej ( tsis muaj ntshav los yog ua ntswg lej ) * Mob plab ntswj * Ntuav * Muaj dej tsis txaus hauv lub cev * Tsis muaj zog Ua npaws / kub ib ce
Cov kev kho tus mob yog li cas ? Cov neeg uas tau tus mob ETEC yuav tau haus dej kom ntau xwv kom lawv lub cev thiaj muaj dej txaus . Cov neeg feem coob kuj cia li zoo tuaj los ntawm qhov tu lawv tus kheej kom zoo yam tsis tas nrhiav lwm txoj kev kho tus mob . Yog hais tias yuav tau siv ib yam tshuaj tua kab mob ( antibiotic ) , mas yuav tau kuaj kom paub seb hom tshuaj tua kab mob twg yog hom yuav ua hauj lwm tawm tsam tau tus mob ETEC .
Yuav tiv thaiv li cas thiaj tsis kis tau tus mob ? Cov neeg ncig teb chaws mus rau cov teb chaws uas tseem tsis tau vam meej yuav tau ceev faj txog tej khoom uas lawv noj thiab tej dej haus , thiab nco ntsoov muab nws Rhaub kom npau , Hau kom siav , Tev daim tawv tawm , los yog Tso tseg txhob kov nws li . Ib txhia khoom noj uas yuav ua rau tau tus mob yog cov txiv hmab txiv ntoo thiab zaub nyoos , khoom noj hiav txwv nyoos , tej nqaij nyuj los yog nqaij qaib hau tsis siav zoo , tej khoom muab mis nyuj ua es tsis muab tso kom txias zoo , tej khoom noj muag ntawm kev , thiab tej dej haus ( nrog rau cov dej khov ) nyob hauv cov cheeb tsam uas tsis muaj cov tshuaj chlorine txaus tso rau hauv . Muab xab npum thiab dej los ntxuav koj ob txhais tes tom qab siv chav dej thiab ua ntej npaj ua zaub mov noj kom txhob muaj kab mob paug rau tej khoom noj los yog dej haus . Cov neeg muaj tus mob ETEC uas ua hauj lwm tu khoom noj , tu neeg mob los yog zov me nyuam , los yog mus nyob hauv ib qhov chaw zov me nyuam yuav tau nyob twj ywm hauv tsev thaum lawv muaj cov tsos mob thiab kom txog rau thaum lawv tso tseg tsis raws plab ntev txog 24 xuaj moos . Cov neeg ua hauj lwm nrog khoom noj yuav tau mus ntsib fab saib xyuas kev noj qab haus huv hauv zos kom paub tias lawv tsis muaj tus mob lawm ua ntej rov qab mus ua hauj lwm . 
BUREAU OF COMMUNICABLE DISEASES https : //www . dhs . wisconsin . gov / dph / bcd . htm | DHSDPHBCD@dhs . wi . gov P-01820H ( 06 / 2017 ) Wisconsin Department of Health Services | Division of Public Health

  
