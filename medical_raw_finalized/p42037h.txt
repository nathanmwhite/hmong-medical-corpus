Mob plab Zawv / Thoj Plab Cholera ( Vibrio cholerae O1 or 0139 )
mob plab zawv / thoj plab yog dab tsi ? mob plab zawv / thoj plab yog ib tug kab mob ua mob rau hauv cov hnyuv . Tus kab no hu ua Vibrio cholerae . Niaj hnub no txawm tias tus mob no tsis tshua pom muaj lawm los , nws twb muaj 6 zaus nkaus uas tus kab mob no tau kis loj thoob ntiaj teb thaum xyoo 1817 thiab 1911 uas ua rau pua pua txhiab tus neeg tuag . Tam sim no , ib xyoos twg tsuas muaj tus puav raug hom mob no nyob teb chaws As Mes Li Kas xwb . Leej twg thiaj tau tus mob no ? mob plab zawv / thoj plab yog ib hom mob uas yeej tsis tshua pom , cov yuav raug tus mob no yog cov mus ncig cov teb chaws uas muaj tus kab mob no thiab yog cov noj tej nqaij hiav txwv nyoos los yog ua tsis siav zoo , uas muab ntawm tej ntug dej sov los uas cov dej xos liam ntws mus paug rau . Ntawm ob qhov no los , qhov yuav kis tau tus mob kuj tsawg hauj sim thiab . Cov kab mob no kis tau li cas ? Tus mob plab zawv / thoj plab no yog kis ntawm cov quav mus . Nws kis tau los ntawm noj tau tej zaub mov los yog haus tej dej uas ib tus neeg muaj tus kab mob no cov quav paug rau . Qhov no kheev tshwm sim ntau nyob rau cov teb chaws tsis tau vam meej uas tsis muaj dej haus zoo txaus thiab tsis txawj muab tej dej phem pov tseg kom zoo . mob plab zawv / thoj plab cov tsos mob zoo li cas ? Cov neeg tau tus mob no yuav pib zawv plab me ntsis mus txog qhov raws plab heev , ntuav thiab ua rau lub cev qhuav . Kuj tsis pom kub ib ce li cas thiab . Yuav ntev npaum li cas cov tsos mob thiaj tshwm tuaj ? Cov tsos mob yuav tshwm tuaj txij li ntawm 6 teev mus rau 5 hnub tom qab kis tau tus kab mob lawm , feem ntau yog 2 - 3 hnub . Yuav kho tus mob no li cas ? Vim hais tias lub cev qhuav sai heev los ntawm qhov raws plab heev , mas nws tseem ceeb heev yuav tau haus dej kom ntau los yog tso dej ntawm txoj leeg mus pab lub cev . Cov tshuaj tua kab mob , xws li tetracycline , los kuj yuav siv los pab kom qhov raws plab tu sai thiab kom cov kab mob tsis txhob plhis ntxiv rau hauv cov quav lawm . Puas muaj tshuaj txhaj tiv thaiv tus kab mob no thiab ? Muaj ib hom tshuaj txhaj tiv thaiv , thiab kuj tau kom cov neeg yuav mus ncig cov teb chaws uas muaj tus kab mob no txhaj tshuaj ua ntej . Tiam sis , cov tshuaj txhaj no tsuas pab tiv thaiv tau li ib nrab ( pab tau li 50 % ) mus ib lub sij hawm luv ( li 3 - 6 lub hlis ) . Ib txhia kws kho mob xav hais tias cov neeg mus txawv teb chaws kuj tsis tshua muaj cov kis tau tus kab mob no ces txawm txhaj koob tshuaj no los xyov puas yuav pab tau li cas . Li cas los xij , nyob rau ib co teb chaws mas yuav tau txhaj tshuaj ua ntej luag thiaj pub nkag mus rau hauv . Yuav tiv thaiv tus kab mob no li cas ? Qhov tiv thaiv tseem ceeb tshaj plaws mas yog zam tsis txhob noj tej zaub mov los yog haus tej dej nyob rau cov teb chaws uas muaj tus kab mob no , tshwj tias ntshe ho paub tseeb tias tej zaub mov thiab dej haus yuav tsis muaj teeb meem dab tsi , los yog twb muab ua siav zoo lawm los yog tua tej kab mob tas lawm .
