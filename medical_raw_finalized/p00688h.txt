TUS MOB HNOOS PERTUSSIS ( HNOOS HAWB POB ) . Tus mob Hnoos Pertussis , los yog hu ua hnoos hawb pob ( whooping cough ) , yog ib tus mob tau los ntawm ib tus kab mob uas lo rau txoj kab ntawm cov ntsws . Xub thawj tus neeg uas tau tus mob yuav hnov zoo li nws tau khaub thuas thiab los kua ntswg , kub ib ce me ntsis , thiab ib nyuag hnoos . Tom qab li ib lub lim tiam , tus neeg no yuav pib hnoos loj tuaj , hnoos qhuav qhawv ntev txog li ib feeb ( minute ) los yog ntev dua . Qhov hnoos li no yuav ua rau ua pa nyuaj . Feem ntau thaum lub sij hawm hnoos li no , tus neeg yuav tau sib zog ua pa , uas yuav ua rau hnov ib lub suab " hawb " . Muaj tej thaum kuj ua rau ntuav . Tus mob no yuav hnyav dua rau cov me nyuam mos liab thiab ua rau mob ntsws muaj dej ( ua mob rau cov ntsws ) . Ib nrab ntawm cov me nyuam mos liab uas tau tus mob hnoos hawb pob tau mus pw hauv tsev kho mob thiab muaj tus puav kuj tau tas txoj sia . Tus mob no kis tau li cas ? Tus Mob Hnoos Pertussis yog tau los ntawm ib tus kab mob uas kis tau yooj yim ntawm ib tus neeg mus rau lwm tus . Cov me nyuam mos liab yuav kis tau tus mob hnoos pertussis los ntawm txhua tus tsis hais leej twg uas nyob ncig lawv thaum puag los yog zov lawv ( xws li , leej niam leej txiv , cov kwv tij viv ncaus , cov pog yawg / niam tais yawm txiv , los yog cov neeg zov me nyuam ) . Tus kab mob yuav ya nrog cua uas yog muaj nyob hauv cov qaub ncaug . Tus kab mob yuav kis tau rau lwm tus los ntawm tus neeg muaj tus mob thaum nws hnoos los yog txham , los yog thaum siv sij hawm nyob ze tus neeg uas muaj tus mob . Cov neeg uas muaj tus mob yuav kis tau tus mob hnoos pertussis rau lwm tus ntev txog peb lub lim tiam tom qab tus mob hnoos pib yog hais tias tsis muab cov tshuaj tua kab mob ( antibiotics ) uas siv tau rau tus mob los kho . Dab tsi yog cov cim qhia tias yog tus mob thiab cov tsos mob ? Cov Tsos Mob Tshwm Sim Tuaj Ntxov
* Los kua ntswg
* Hnoos tej thaum
Cov Tsos Mob Tshwm Sim Tuaj Lig Tom Qab
* Tus mob hnoos loj ua rau tau sib zog ua pa uas yuav hnov ib lub suab “ hawb ” los yog ua rau tus neeg ntuav
* Tus mob hnoos ua rau ua pa nyuaj
Yuav tiv thaiv tus mob hnoos pertussis li cas ? Txoj hau kev zoo tshaj los tiv thaiv tus mob hnoos pertussis kom txhob kis rau cov me nyuam mos liab , cov hluas , thiab cov muaj hnub nyoog yog txhaj tshuaj . Cov me nyuam yuav tau txhaj tsib koob tshuaj DTaP ( diphtheria , tetanus , pertussis ) ; cov koob tshuaj uas yuav tau txhaj sib law ntsaws yog thaum muaj hnub nyoog 2 , 4 , 6 , thiab 15 hlis , thiab rov txhaj dua ntxiv thaum muaj hnub nyoog nyob nruab nrab ntawm 4 thiab 6 xyoos . Cov hluas yuav tau txhaj koob tshuaj Tdap ( tetanus , diphtheria , pertussis ) thaum muaj hnub nyoog 11 los yog 12 xyoos . Cov poj niam cev xeeb tub yuav tau txhaj ib koob tshuaj Tdap thaum lub sij hawm cev xeeb tub ib zaug twg , zoo tshaj mas yog thaum ntxov uas tus me nyuam loj hlob hauv niam plab cov lim tiam 27 – 36 , tsis hais twb tau txhaj koob tshuaj Tdap yav tas los lawm los tsis tau . Lwm cov muaj hnub nyoog yuav tau txhaj tsawg kawg ib koob tshuaj Tdap hauv lawv lub neej . Ceev cov me nyuam mos liab thiab lwm cov uas yuav kis tau tus mob yooj yim kom deb ntawm cov neeg uas muaj tus mob hnoos pertussis . Tham nrog koj tus kws kho mob hais txog kev txhaj tshuaj tawm tsam tus mob hnoos pertussis . Yog xav paub ntxiv txog hom tshuaj txhaj no , thov mus saib :
