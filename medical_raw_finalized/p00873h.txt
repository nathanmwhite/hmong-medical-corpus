Cov kab mob Enteroviruses thiab Tus kab mob Enterovirus D68
Cov kab mob enteroviruses yog dab tsi ? Cov kab mob enteroviruses yog ib cov kab mob uas kheev pom muaj ntau heev ; nws muaj tshaj ntawm 100 hom kab mob sib txawv . Muaj txog li ntawm 10 - 15 plhom ( million ) tus neeg tau tus mob tshwm sim nyob hauv teb chaws Mes kas txhua xyoo . Feem ntau cov neeg uas tau tus mob enterovirus hauv teb chaws Mes kas yog tshwm sim raws caij nyoog rau thaum lub caij ntuj sov thiab lub caij nplooj ntoos zeeg . Cov kab mob enteroviruses yuav ua rau kom tau tus mob ua pa nyuaj , kub ib ce tawm pob liab , thiab mob rau tej leeg , xws li tus mob meningitis ( mob o rau daim tawv uas npog hlwb thiab tus txha nqaj qaum ) los yog tus mob encephalitis ( mob o rau cov hlwb ) . Cov kab mob enteroviruses yuav sib kis tau li cas ? Cov kab mob enteroviruses yuav kis tau los ntawm qhov nyob ze ib tus neeg uas muaj tus mob thaum nws hnoos los yog txham rau koj , los ntawm qhov uas muab txhais tes kov tau cov quav , thiab kov tau tej khoom los yog tej thaj chaw uas muaj tus kab mob nyob rau ntawd thiab ces ho mus kov koj ob lub qhov muag , lub qhov ntswg los yog lub qhov ncauj . Hom kab mob Enterovirus D68 yog dab tsi ? Hom kab mob Enterovirus D68 ( EV-D68 ) yog ib ntawm ntau hom kab mob enteroviruses . EV-D68 uas tsis yog ib tus kab mob tshiab . Nws xub xub tshawb txheeb pom tus kab mob no hauv lub xeev California thaum xyoo 1962 . Cov neeg uas tau tus kab mob EV-D68 kheev tshwm sim tsawg dua cov uas tau los ntawm lwm cov kab mob enteroviruses . Yog muab piv rau cov kab mob enteroviruses , tus kab mob EV-D68 yeej pom muaj tsawg nyob hauv teb chaws Mes kas . Cov tsos mob ntawm tus kab mob EV-D68 yog li cas ? Tus kab mob EV-D68 yuav ua tau rau kom muaj tus mob ua pa nyuaj hauj sim mus rau mob hnyav . Cov neeg feem coob uas tau tus mob yog cov me nyuam mos , cov me nyuam yaus thiab cov hluas . Tus mob feem ntau yog pib zoo li cov tsos mob khaub thuas uas kheev muaj xws li los ntswg thiab hnoos . Muaj ib cov , tab sis kuj tsis yog tas nrho sawv daws , kuj kub ib ce . Cov neeg uas tau tus mob yuav rov zoo tuaj yam tsis mob hnyav li cas yog nrhiav kev kho cov tsos mob . Tab sis li cas los , ib cov ntawm cov neeg uas tau tus mob , tshwj xeeb yog cov uas tej roj ntsha tiv thaiv kab mob hauv nruab nrog cev tsis muaj zog los yog muaj tus mob xws li mob hawb pob , tej zaum yuav raug hnyav dua thiab yuav tau mus pw hauv tsev kho mob kom pab kho tus mob . Nyob rau cov uas mob hnyav dua , qhov ua pa nyuaj , muaj teeb meem vuag tsis taus pa los yog hnoos heev kuj yuav muaj tshwm sim . Leej twg thiaj yuav kis tau tus kab mob EV-D68 zoo dua ? Cov me nyuam mos , cov me nyuam yaus thiab cov hluas yog cov uas yuav kis tau tus kab mob EV heev tshaj plaws thiab ua rau muaj mob . Qhov no feem ntau yuav yog vim lawv tsis muaj qhov tiv thaiv ( roj ntsha tiv thaiv kab mob ) los yog vim tsis tau raug tus kab mob no ua ntej yav dhau los . Cov me nyuam uas muaj tus mob hawb mas pom pob zoo li yog cov uas yuav raug tau tus mob ua pa nyuaj zoo dua lwm cov . Cov me nyuam mos thiab cov neeg uas tej roj ntsha tiv thaiv kab mob hauv nruab nrog cev tsis muaj zog yuav tau tus mob hnyav dua . Cov muaj hnub nyoog kuj yuav raug tus kab mob , thiab feem ntau yuav mob hauj sim los yog tsis muaj cov tsos mob li . Kuv yuav ua li cas yog hais tias kuv tus me nyuam muaj cov tsos mob no ? * Yog hais tias cov tsos mob tsuas mob hauj sim xwb , xws li yog tau khaub thuas raws li sawv daws kheev tau , cov niam txiv kuj yuav ua raws li lawv ib txwm ua los mus . * Haus dej kom ntau thiab so kom txaus . * Cia tus me nyuam nyob hauv tsev es txhob mus kawm ntawv . * Muab tshuaj rau noj kom txo tau tus mob kub ib ce thiab kom txhob mob . * Yog cov tsos mob hnyav tuaj los yog pheej tsis zoo mus ntev li ib lub lim piam , los yog pib hnoos tshiab tuaj , hu rau koj tus me nyuam tus kws kho mob . * Yog tsis hais lub sij hawm twg uas koj tus me nyuam ua pa nyuaj , ob sab di ncauj xiav tuaj , los yog vuag kom ua taus pa , coj nws mus rau hauv chav kho cov neeg mob ceev uas nyob ze tshaj . Yuav kho tus mob los ntawm tus kab mob EV-D68 li cas ? Nws tsis muaj ib qho kev kho uas paub tseeb kiag rau tus mob uas tau los ntawm tus kab mob EV-D68 . Cov neeg mob feem ntau yuav mob hauj sim thiab nws yuav txawj zoo nws , tsuas tau kho cov tsos mob me ntsis kom zoo xwb , xws li haus dej kom ntau , so kom txaus , thiab noj tshuaj pab txo tus mob kub ib ce kom qis . Ib cov neeg uas ua pa nyuaj heev vim los ntawm tus kab mob EV-D68 yuav tau mus pw hauv tsev kho mob kom pab kho tus mob , xws li kom tau cov tshuaj pab ua pa ( oxygen ) thiab nqus tshuaj mus rau hauv cov ntsws ( nebulization ) ( kev kho los ntawm nqus cov tshuaj raws cov pa ncho ) . Tam sim no nws tsis muaj cov tshuaj noj tawm tsam los yog tshuaj txhaj los kho los yog tiv thaiv tus kab mob EV-D68 . Yuav tiv thaiv cov mob ntawm tus kab mob enterovirus li cas ? Nws tsis muaj tshuaj txhaj los tiv thaiv cov kab mob EV-D68 . Koj yuav pab tiv thaiv koj tus kheej los ntawm cov mob ua pab nyuaj uas yog ua raws li cov kauj ruam nram qab no : * Ntxuav ob txhais tes tsis so nrog xab npum thiab dej kom ntev li 20 fiab . * Yog hais tias koj tsis muaj lub dab ntxuav tes , cov cawv ntxuav tes kom huv ( alcohol hand sanitizers ) kuj yog ib yam zoo muab los siv tau tsuav yog kom txhob pom ob txhais tes lo av xwb . * Cov cawv ntxuav tes kom huv ua hauj lwm tsis tshua zoo los tawm tsam qee hom kab mob xws li norovirus thiab enteroviruses . Nyob hauv cov tsev neeg uas paub tias muaj cov muaj tus mob no , siv xab npum thiab dej los ntxuav tes yog txoj kev yuav tau ua . * Txhob muab ob txhais tes uas tsis tau ntxuav los kov ob lub qhov muag , lub qhov ntswg thiab lub qhov ncauj . * Zam tsis txhob sib nwj , sib puag , thiab qiv khob haus dej los yog twj taig noj mov . * Muab tshuaj los ntxuav tsis so cov thaj chaw uas kov raug , xws li cov khoom me nyuam ua si thiab cov pob qhov rooj ( siv EPA - hom tshuaj ntxuav kom txhob kis kab mob ) , tshwj xeeb yog thaum muaj ib leej twg mob . ( Tus kab mob EV-D68 nyob tsis ntev thaum nyob tawm sab nraud ntawm lub cev . Thaum ib thaj chaw qhuav lawm , nws kuj yuav tsis muaj tus kab mob uas muaj sia lawm . ) * Npog koj thaum hnoos thiab txham . * Raws li ib txwm ua , nyob twj ywm hauv tsev yog koj mob . * Cov neeg uas muaj tus mob hawb pob yuav kis tau tus mob ua pa nyuaj zoo dua ces yuav tsum tau tswj lawv tus mob hawb pob kom zoo . Tus mob hawb pob kuj yuav muab tswj tau los ntawm qhov zam kom txhob muaj cov teeb meem , xws li haus luam yeeb , uas yuav ua tau rau mob hnyav .
