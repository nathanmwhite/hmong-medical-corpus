Tus Mob â€“ Shigellosis Tus mob shigellosis zoo li cas ? Shigellosis yog ib tug mob los ntawm cov kab mob bacteria los . Muaj txog li 300 rau 400 leej neeg tau raug tus mob no txhua xyoo hauv lub xeev Wisconsin . Feem ntau muaj tshwm sim rau lub caij ntuj sov thiab lub caij nplooj ntoo zeeg . Nyob nyob mam pom tej tus neeg raug , los puas , ib pab pawg neeg coob raug ua ib vuag ua ke kuj muaj . Leej twg thiaj li yuav kis tau tus mob shigellosis ? Leej twg los yeej yuav raug tau tus mob shigellosis no , tab sis , feem ntau mas yog cov me nyuam yaus uas keev raug tus mob no . Cov neeg uas ntxim yuav raug tus mob no mas yog cov me nyuam mus nyob hauv cov tsev zov me nyuam , cov neeg mus tsham tej cov teb chaws , cov neeg nyob hauv cov tsev koom ua ke , cov neeg sib deev ( poj niam thiab poj niam , los txiv neej thiab txiv neej ) . Tej tsiaj txhu mas yuav tsis kis tau tus kab mob no los yog muaj tus kab mob Shigella no . Tus mob no ri li cas ? Tus kab mob Shigella muaj nyob hauv tib neeg cov hnyuv quav uas kis thaum noj tej khoom noj los haus tej dej muaj tus kab mob . Tus kab mob kis thaum noj tau los sis haus tau tej dej uas muaj tus kab mob nyob rau hauv , los yog , kis tau ntawm tus neeg mob yam li kis tau ntawm nws cov quav los . Cov tsos mob zoo li cas ? Cov neeg raug tus mob Shigella mas yuav mob plab ntswj , kub cev thiab raws plab hauj sim los yog tuab nto . Yog kub cev thiab mas kuj yuav pom muaj ntshav thiab ntswg lej hauv cov quav . Qee leej uas raug tus mob no , kuj tsis pom muaj mob dab tsi tshwm sim . Thaum twg mam pom cov tsos mob tshwm sim ? Cov tsos mob yuav tshwm sim li 1 rau 7 hnub tom qab tau nphav raug tus kab mob tas , tab sis , feem ntau kuj yog li 2 rau 3 hnub tom qab xwb mas yuav chiv mob . Thaum twg thiab hov ntev li uas tus neeg mob yuav ri tau tus mob shigellosis no ? Tus neeg mob yuav kis tau rau lwm tus yog nws tseem muaj tus kab mob hauv nws cov quav . Feem ntau mas cov neeg tau raug tus kab mob no yuav tso tus kab mob no los nrog quav ntev li 1 mus txog 2 lis piam tej ntawd . Qee cov tshuaj tua kab mob siv mas kuj yuav cheem kom cov kab mob no tsis txhob muaj sia nyob ntev . Puas tsim nyog muab cov neeg tau raug tus kab mob no cais tsis pub mus kawm ntawv los mus ua hauj lwm ? Vim tus kab mob no tso los nrog quav , mas cov neeg tseem tab tom raws plab khawv khuav mus plob tsis so mas yuav tsum tau caiv . Thaum twg plab tswm lawm mam rov mus ua hauj lwm los yog mus kawm ntawv . Lawv yuav tsum tau ntxuav tes kom huv si thaum mus plob tas . Cov neeg npaj pluas zaub pluas mov , cov me nyuam yaus , cov neeg zos me nyuam thiab cov neeg tu mob yuav tsum tau kuaj quav , thiab thaum twg kuaj ob tawb quav tsis muaj tus kab mob nyob hauv lawm , los yog , tau kev tso cai ntawm tseem fwv feem xyuam saib xyuas pej xeem kev noj qab haus huv hais tias rov mus ua lawv txoj hauj lwm li qub dua mas mam mus tau . Cov neeg uas nrog tus neeg mob nyob uas lawv txoj hauj lwm yog ua zaub ua mov noj , lawv tu neeg mob , los yog , lawv zov me nyuam mas yuav tau kuaj quav tib si thiab . Yuav kho tus mob shigellosis no li cas ? Feem ntau cov neeg uas raug tus mob shigellosis no mas lawv kuj txawj rov zoo lawv xwb . Tej co neeg yuav tau haus dej kom ntau lawv lub cev thiaj li tsis qhuav dej . Tej thaum kuj siv cov tshuaj tua kab mob los cheem kom tsis txhob mob ntev , uas kuj yog ib qho tseem ceeb rau cov neeg ua hauj lwm ua noj ua haus , cov me nyuam nyob rau tom tsev zov me nyuam , los yog , cov neeg uas nyob hauv tej tsev koom ua ke . Yuav ua li cas thiaj li tiv thaiv kom tus mob shigellosis no txhob ri tau ? Muab xab npum los ntxuav tes kom zoo huv si ntawm tus dej ntws nto mas thiaj yuav tiv thaiv tau tus kab mob no kom tsis txhob ri tau , tseem ceeb heev yog rau lub caij uas muaj neeg sib kis coob coob ua ke . Vim me nyuam yaus yog cov yuav kis tau tus kab mob no thiab yog cov yuav ri tau tus kab mob no rau lwm tus , ua li mas , tseem ceev heev uas yuav tsum muaj tej txoj cai nruj los mus saib xyuas kom me nyuam yaus yuav tsum ntxuav tes tom qab lawv mus plob tas thiab ua ntej lawv yuav noj mov .
