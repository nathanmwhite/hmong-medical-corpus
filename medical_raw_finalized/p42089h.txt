WISCONSIN DIVISION OF PUBLIC HEALTH Department of Health Services Kab Xwv Pob Khaus - Scabies Disease Fact Sheet Series
Kab xwv pob khaus scabies zoo li cas ? Scabies yog ib hom Kab xwv pob khaus muaj rau ntawm daim tawv nqaij . Cov kab no yuav xwv hauv daim tawv nqaij ua tej kab pleb sawv ua ib cov pob mas yuav khaus heev . Qee zaum yog cov pob no khaus heev thiab yog khawb heev mas yuav ua nqaij ntuag ces thaj tsam ntawm daim tawv nqaij ntawd yuav voos ua mob tuaj . Leej twg ntxim yuav raug cov kab xwv pob khaus no ? Leej twg los yeej kis tau tus kab xwv pob khaus no , tsis hais tus muaj tus pluag , tus laus tus hluas , poj niam txiv neej , thiab tsis hais haiv neeg twg , los yog , neeg nyiam huv los tsis nyiam huv . Nyob nyob , kuj pom muaj tej pab pawg neeg raug ib phaum , qee zaum mas kuj pom muaj raug rau cov laus neeg nyob tom tsev laus , tom tsev zov me nyuam thiab tej cov tsev koom uas neeg nyob ua kev . Cov kab xwv pob khaus no ri li cas ? Cov kab uas ua mob pob khaus no mas sib kis thaum sib chwv ntawm tej tawv nqaij . Yog thaum cov pob khaus no huam loj mas tus kab no kuj yuav muaj nyob rau ntawm tus neeg ntawd tej khaub ncaws hnav hauv qab , los yog , tej khaub ncaws hnav pw . Leej twg ho nphav tau nws tej khaub ncaws li no tom qab kiag thaum nws siv tas mas yuav kis tau tus kab no . Yuav kuaj li cas thiaj paub hais tias yog tus kab xwv pob khaus no ? Qhov yuav paub meej hais tias yog tus kab xwv no mas yuav tsum tau kuam daim tawv nqaij coj mus kuaj tsom hauv tshuab tsom kab mob . Cov tsos mob kab xwv pob khaus zoo li cas ? Cov tsos mob mas kuj yog khaus ntawm tej tawv nqaij heev li , feem ntau kuj yog khaus heev rau yav tsaus ntuj . Cov kab xwv no mas pom muaj ntau rau ntawm tej nkhib tes , ntug ntiv tes thiab ntawm dab teg , luj tshib , qhov tso , duav , ncej puab , ntawm tej puab tais mus rau chaw mos , ntawm plab thiab qab ntiv twv . Cov me nyuam yaus tsis tau muaj hnub nyoog 2 xyoos mas kuj pom tshwm rau saum taub hau , caj dab , thiab tes taw . Yuav sai npaum li cas mam pom cov tsos mob tshwm ? Yog tus tib neeg ntawm tsis tau kis dua ib zaug li no mas yuav yog 2 - 6 lis piam tom qab kis tau tus kab lawm mas mam pom cov tsos mob tshwm sim . Yog cov tib neeg uas tau raug tus kab tsis ntev ces ho rov kis dua no ces kuj yog li 1 - 4 hnub tom qab kis tau tus kab xwb , mas cov tsos mob yuav tshwm sim . Thaum twg thiab yuav ntev npaum li cas tus neeg ntawd yuav ri tau kab xwv pob khaus no ? Tus neeg muaj tus kab xwv pob khaus mas yuav kis tau rau lwm tus neeg yog tsis tau muab cov kab thiab lawv cov qe tua , yog siv tshuaj tua kab xwv los tua ib zaug lawm mas yuav tua tau cov kab thiab qe lawm . Cov neeg uas muaj tus kab xwv pob khaus no mas yuav tsum tsis txhob mus kawm ntawv , mus tom tsev zov me nyuam , los yog , mus ua hauj lwm txog ntua ib hnub tom qab siv tshuaj tua cov kab tas tso . Yog cov kab xwv tsis huam loj mas tej khoom siv yam li tej khaub ncaws , pam vov pam pua , tej rooj tog zaum kuj yuav tsis muaj cov kab xwv pob khaus no nyob rau ntawd . - txuas ntxiv -
  Yuav kho tus kab xwv pob khaus no li cas ? Kws kho mob yuav muab tshuaj kom coj los pleev rau tej tawv nqaij , hos yog , ho huam loj no ces yuav tau noj tshuaj los mus tua cov kab xwv pob khaus no . Txawm siv tshuaj tua cov kab tas lawm los , tej zaum mas tej tawv nqaij tseem yuav khaus ntev li 1 - 2 lis piam tom qab thiab , tab sis , kuj txhob poob siab tias ntshai cov tshuaj tsis ua hauj lwm , los yog cov kab xwv ho rov huam tuaj dua . Ceev faj tsis txhob lam tsiv cov tshuaj kab xwv pob khaus no dhau kev cai . Yuav tiv thaiv li cas thiaj tsis raug tus kab xwv pob khaus no ? Tsis txhob mus kov tej neeg muaj tus kab xwv pob khaus no thiab lawv tej khaub ncaws los yog pam vov pam pua . Yog tej tug ua mob huam loj lawm , ua ntej yuav siv tshuaj tua , mas nws tej khaub ncaws , tej pam vov pam pua uas nws siv li 48 teev tas los lawm kuj yuav tau muab ntxhua thiab ziab cov cua kub , los yog muab ntim rau cov hnab yas khi cia kom ntev li 5 - 7 hnub kom cov kab tuag thiab qe qauj tas tso mam muab khoom coj rov qab los siv . Tsis txhob lam siv lwm yam tshuaj tua kab . Tus neeg raug tus kab xwv pob khaus no tsev neeg , los yog cov neeg uas nws tau nyob ua ke yam li tom tsev laus , tom tsev zov me nyuam , los yog , tom tej tsev neeg koom nyob ua ke , kuj yuav tau siv tshuaj los mus tiv thaiv lawv . Tseem ceeb heev uas cov neeg tau raug tus kab xwv pob khaus no thiab cov neeg nyob ze lawv yuav tsum tau kawm kom to taub txog tus kab no txoj sia , yuav kho li cas , thiab yuav tsum mus kuaj sai thiab kho sai npaum li cas . DEVELOPED BY THE DIVISION OF PUBLIC HEALTH , BUREAU OF COMMUNICABLE DISEASE COMMUNICABLE DISEASE EPIDEMIOLOGY SECTION . P - 42089H ( Rev . 05 / 04 ) 
