WISCONSIN DIVISION OF PUBLIC HEALTH Department of Health Services Tus Mob Puab Tsaig Txhav - Tetanus ( Lockjaw ) Disease Fact Sheet Series
Tus mob puab tsaig txhav no zoo li cas ? Yog ib tug kab mob Bacteria ua kom muaj tus mob puab tsaig txhav . Tus kab mob no yuav tso ib cov taug nkag mus rau hauv lub cev ces yuav nce mus lom cov paj hlwb . Cov kab mob no muaj nyob qhov twg ? Feem ntau yog muaj rau ntawm tej av , tej quav nyuj thiab tej pluav plav . Tib neeg raug tus kab mob no li cas ? Tus kab mob yuav nkag ntawm tej qhov txhab , tej tawv nqaij ntuag , tej tawv nqaij kuv nyhiab , los yog , tej qhov nqaij uas raug tsiaj tom . Tej qhov txhab uas raug tej tus ntsia thawv xeb xeb nkaug mas kuj yuav ua mob tau . Tab sis kom paub meej tias tsis yog cov xeb ua kom muaj tus mob no , tab sis yog tus kab mob nyob ntawm tus ntsia thawv yog ua kom muaj mob . Muaj neeg raug tus mob no coob npaum li cas ? Nyob rau hauv lub xeev Wisconsin , mas ib xyoos twg kuj muaj txog li ntawm ib los ob tug neeg tau raug tus kab mob no . Tus mob no puas kis rau ntawm ib leeg mus rau lwm leej ? Kis tsis tau . Tib neeg raug tus kab mob no ntawm tej cheeb tsam ib ncig uas neeg nyob , tsis yog kis ntawm neeg los . Leej twg thiaj raug tus mob no ? Tus kab mob no kuj raug tau txhua tus neeg uas tsis tau txhaj tshuaj los mus tiv thaiv lawv , tsis hais nws yuav muaj hnub nyoog li cas . Thaum twg cov tsos mob mam tshwm sim ? Thaum kis tau tus kab mob lawm mas yuav yog li 3 - 21 hnub ( feem ntau kuj yog ntev li 8 hnub ) tom qab kis tas mas yuav pom cov tsos mob tshwm . Cov tsos mob zoo li cas ? Cov tsos mob mas kuj muaj li : mob tob hau , kuv cev , meem txom , thiab cov leeg nqaij puab tsaig chua . Tsis ntev ces yuav chua leeg caj dab , chua leeg caj npab , leeg ceg , thiab tej leeg tuav plab . Yuav chua leeg li no tuab nto thiab ntev ntau feeb . Yuav ua li cas thiaj paub hais tias yog tus mob puab tsaig txhav no ? Yuav soj ntsuam cov tsos mob xwb ces paub lawm , yuav tsis muaj ib yam txuj kuaj los mus kuaj txog tus mob no . Puas muaj lwm yam mob uas tus mob no yuav chiv ua mob tuaj ? Tus mob puab tsaig txhav no mas ua rau mob heev , ces kuj ua tau kom ua pa nyuaj thiab yuav chua leeg heev ces kuj yuav ua tau rau tej pob txha los thiab . Muaj txog li 3 leeg ntawm 10 leej neeg uas yog tau raug tus mob no mas kuj yuav tuag taus . - txuas ntxiv -
  Puas muaj kev yuav kho tau tus mob no ? Yog thaum ho raug tus mob no tiag lawm no los kuj siv tau cov tshuaj hu ua tetanus immune globulin ( TIG ) , siv tshuaj tua kab mob , tu tej qhov nqaij to , siv tshuaj tsaug zog , thiab txhaj tshuaj tiv thaiv hu ua Td thiab lwm yam kev kho los kho . Puas muaj kev tiv thaiv tus mob no ? Muaj kawg . Txhaj koob tshuaj tiv thaiv tus kab mob puab tsaig txhav - Tetanus , ( uas yog muab tim nrog cov tshuaj tiv thaiv mob qa foob - diphtheria thiab hnoos hawb - acellular pertussis , los yog , hu ua DTaP ) , koob tshuaj no mas pom zoo kom txhaj rau txhua tus me nyuam mos liab thiab me nyuam yaus . Caij nyoog txhaj cov tshuaj kuj yuav txhaj thaum tus me nyuam muaj hnub nyoog : 2 hlis , 4 hlis , 6 hli , 15 - 18 hli thiab 4 - 6 xyoo . Tom qab ntawd lawm no ces yuav tau txhaj koob tshuaj hu ua tetanus diphtheria ( hu ua Td ) no 10 lub xyoo twg ib zaug lawm xwb . DEVELOPED BY THE DIVISION OF PUBLIC HEALTH , BUREAU OF COMMUNICABLE DISEASE COMMUNICABLE DISEASE EPIDEMIOOGY SECTION L P - 42108H ( Rev . 05 / 04 ) 
