WISCONSIN DIVISION OF PUBLIC HEALTH Department of Health Services Tus Mob Yersiniosis Disease Fact Sheet Series
Tus mob Yersiniosis zoo li cas ? Yersiniosis yog ib tug mob los ntawm tus kab mob hu ua Yersinia enterocolitica . Kuj tsis pom muaj tshwm ntau hauv lub xeev Wisconsin no ; ib xyoos twg tsuas muaj txog li 10 - 12 leej raug tus mob no xwb . Nyob nyob kuj mam pom muaj ib tug raug tus mob Yersiniosis no xwb , tab sis , tej zaum kuj pom muaj neeg coob kis tau ua pab ua pawg thiab . Leej twg thiaj li raug tus mob Yersiniosis ? Leej twg los yeej muaj feem yuav raug tus mob Yersiniosis , tab si , feem ntau mas raug rau cov me nyuam yaus . Ua li cas tib neeg thiaj li raug tus kab mob Yersinia no ? Vim neeg noj tau tej khoom noj tsis huv , tshwj xeeb tshaj yog noj nqaij npuas nyoos los yog ua tsis siav . Thaum hlob hnyuv npua mas yog ib txoj kev uas muaj feem xyuam kis zoo heev . Thaum haus cov mis nyuj uas tsis tau muab cov kab mob tua , los yog haus cov dej ua tsis lim zoo kuj kis tau thiab . Kuj muaj qee leej neeg tau kis tus kab mob Y . enterocolitica no thaum kov tsiaj tas , tshwj xeeb yog kov npua . Cov tsos mob ntawm tus mob Yersiniosis zoo li cas ? Thaum kis tau tus kab mob Y . enterocolitica mas kuj yuav pom muaj ntau yam tsos mob tshwm , thiab kuj yuav nyob ntawm seb tus neeg lub hnub nyoog li cas . Rau cov me nyuam yaus mas cov tsos mob kuj muaj xws li : kub cev , mob plab , thiab zawv plab liab . Rau cov me nyuam loj thiab cov laus , no ces kuj mob plab mog rau sab xis thiab kub cev , tej zaum kuj xav yuam kev hais tias ntshai yog mob hnyuv tws . Muaj qee leej kuj mob yas txha , sawv pob khaus thiab kis tus mob mus rau hauv cov ntshav . Thaum nphav raug tus kab mob Y . Enterocolitica tas yuav ntev li cas cov tsos mob mam tshwm ? Thaum nphav raug tus kab mob tas mas yuav yog li 4 - 7 hnub tom qab ntawd yuav pom cov tsos mob tshwm thiab yuav ua mob ntev li 1 - 3 lim piam los ntev dua ntawd kuj muaj . Tus kab mob Y . enterocolitica muaj nyob qhov twg ? Tsiaj yog cov uas muaj tus kab mob Y . enterocolitica no . Tus kab mob yuav muaj nrog cov tsiaj cov quav , thaum tib neeg mus kov tau tsiaj cov quav mas yuav kis tau tus kab mob no . Tsis tas li , yog tsiaj cov quav kis tau rau tej dej haus , tej mis , los yog tej khoom noj ces neeg yuav kis tau thiab lwm cov tsiaj kuj yuav kis tau thiab . Cov tsiaj twg yog cov tsiaj muaj tus kab mob Y . enterocolitica ? Npua yog cov tsiaj uas muaj tus kab mob no , tab sis lwm yam tsiaj xws li miv , aub , nees , nyuj , nas thiab luav tej zaum kuj muaj tus kab mob no thiab . - txuas ntxiv -
   Tus neeg yuav muaj tus kab mob Y . enterocolitica ntev npaum li cas ? Yog tus neeg tseem muaj cov tsos mob , mas tus kab mob no yuav tso los nrog quav . Yog tsis kho mas tus kab mob no yuav tso los nrog quav ntev txog li 2 - 3 lub hlis . Yuav kho tus mob Y . enterocolitica no li cas ? Yog mob sib khuav xwb no mas tus neeg nws yuav txawj zoo nws , tsis tas siv tshuaj dab tsi los kho . Yog ho raug mob hnyav no mas yuav tsum siv tshuaj tua kab mob los kho mas thiaj yuav zoo taus . Yuav tiv thaiv tus mob Y . enterocolitica no li cas ? Tsis txhob noj nqaij npuas nyoos los yog nqaij npuas ua tsis siav , tsis txhob haus tej mis uas tsis tau muab cov kab mob tua , thiab tsis txhob haus tej dej uas tsis tau lim . Yuav tsum ntxuav tev kom huv si thaum kov tsiaj tas . DEVELOPED BY THE DIVISION OF PUBLIC HEALTH , BUREAU OF COMMUNICABLE DISEASE COMMUNICABLE DISEASE EPIDEMIOLOGY SECTION P - 42105H ( Rev . 05 / 04 ) 
