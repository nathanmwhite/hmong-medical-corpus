WISCONSIN DIVISION OF PUBLIC HEALTH Department of Health Services Tus Kab Mob Ntsws - Tuberculosis ( TB ) Disease Fact Sheet Series
Tus Kab Mob Ntsws ( tuberculosis ) zoo li cas ? Tus Kab Mob Ntsws Tuberculosis , los yog , TB , yog ib tug mob uas yog tus kab mob hu ua Mycobacterium tuberculosis ua mob . Tus kab mob yuav ua mob tau rau txhua qhov chaw hauv lub nruab nrog cev , tab sis , feem ntau mas yog ua mob rau hauv lub ntsws . Cov neeg uas nphav raug tus kab mob TB no mas kuj tsis ua mob , kuj tsis pom chiv mob dab tsi li , thiab kuj ri tsis tau tus kab mob TB rau lwm tus . Yog yav tom ntej lawv ho chiv ua mob mas tej zaum lawv yuav ri tau tus kab mob TB no . Cov neeg uas chiv ua mob lawm mas kuj muaj tshuaj kho zoo yog nrhiav kev pab kho sai . Qhov yuav zoo tshaj mas yog thaum kis tau tus kab mob thiab tsis tau chiv ua mob , ces noj tshuaj mus cheem kom tsis txhob chiv ua mob TB mas zoo tshaj . Tus Kab Mob TB no sib kis li cas ? Tus Kab mob TB no yog hais tias ua mob rau hauv lub ntsws los yog hauv lub qa mas tus kab mob yuav ya raw pa cua mus kis rau lwm leej lwm tus . Thaum tus neeg mob ntsws , los yog mob caj qa ntawd hnoos los yog txham mas tus kab mob yuav ya tawm ntawv nws mus xyaw nrog tej pa cua . Cov neeg uas nyob ze ntawd yuav nqus tau cov kab mob ces lawv kuj yuav kis tau tus kab mob . Cov neeg ua mob lawm mas yuav ri tau tus kab mob rau cov neeg uas nrog lawv nyob txhua hnub . Cov neeg ntawd mas kuj yog cov neeg koom nyob ua ib tsev , cov phooj ywg , thiab cov neeg nrog ua hauj lwm ua ke . Vim tus kab mob no nyob nrog tej pa cua , ua li mas tus kab mob no yuav kis tsis tau los ntawm kev sib tuav tes , zaum lub tais plob , los yog koom twj tais dias nrog tus neeg muaj tus mob TB no . Cov neeg ua mob rau hauv ntsws los yog hauv qa yuav tsum tau nyob hauv tsev tsis txhob mus ua hauj lwm los yog tsis txhob mus kawm ntawv , lawv thiaj kis tsis tau tus kab mob TB no rau lwm leej lwm tus . Thaum twb noj tshuaj tua tus kab mob txog li ob peb lim piam lawm mas cov neeg mob no kuj yuav khees tuaj thiab yuav kis tsis tau tus kab mob rau lwm tus lawm . Tus kws kho mob los yog tus tus nais maum yog tus yuav los soj ntsuam saib thaum twg tus neeg mob thiaj yuav rov mus ua hauj lwm los yog mus kawm ntawv tau . Yog tus kab mob TB no ho ua mob rau lwm qhov chaw hauv lub nruab nrog cev , yam li , ua mob rau hauv lub raum los yog ntawm tus txha nqaj qaum , mas tus kab mob no yuav kis tsis tau rau lwm leej lwm tus . Thaum kis raug tus kab mob ( TB infection ) ne zoo li cas ? Cov neeg uas nqus tau tus kab mob TB mas kuj kis tau tus kab mob lawm , tab sis , lub ces kuj tiv thiab cheem kom tus kab mob tsis txhob huam ua mob tau . Tus kab mob yuav tsaug zog tab sis kuj ciaj sia nyob rau hauv lub cev thiab hnub qab nram ntsis yuav chiv ua mob tuaj tau . Yog tus mob nyob li no , no ces peb hais tias muaj tus kab mob TB xwb ( TB infection ) . Cov neeg muaj tus kab mob xwb mas tsis pom lawv chiv mob dab tsis , lawv tsis ua mob , thiab lawv yuav ri tsis tau tus kab mob rau lwm tus . Yog sim tshuaj rau ntawm txhais caj npab mas yuav pom o , yog lawv tsis noj tshuaj cheem tus kab mob kom txhob huam mas hnub qab nram ntsis lawv kuj yuav ua mob tuaj . Kuj muaj coob leej neeg uas muaj tus kab mob , tab sis , lawv kuj tsis ua mob li . Rau cov neeg no mas , tus kab mob tsaug zog tas lawv tiam neej tsis ua mob rau lawv li . Rau lwm cov neeg , yam li cov neeg uas lub nruab nrog ces kev tiv thaiv kab mob tsis muaj zog , mas tus kab mob no yuav muaj zog sis thiab ua mob tuaj . - txuas ntxiv -
  Thaum tus kab mob ua mob ( TB disease ) lawm ne ho zoo li cas ? Tus kab mob TB no yuav muaj zog thiab yuav huam tuaj yog lub cev kev tiv thaiv kab mob cheem tsis tau tus kab mob . Muaj tej co neeg mas tsis ntev thaum lawv kis tau tus kab mob tas mas lawv yuav chiv ua mob , lwm cov kuj yog ntev loo tom qab mam ho ua mob tuaj . Cov tsos mob ntawm tus mob mas kuj yog saib chiv mob rau qhov twg . Yog ua mob rau hauv ntsws mas kuj yuav ua rau hnoos heev thiab hnoov ntev tshaj ob lub lim piam , mob hauv siab , los yog hnoos tau cov hnoov qees muaj ntshav ( cov hnoos qeev mas yog ib cov hnoos qees tawm tob hauv lub ntsws los ) . Lwm cov tsos ntawm tus mob no kuj yog li , nkees nkees qaug zog zias , poob ceeb thawj , tsis qab los , ua daus no , kub cev , los yog , pheej tawm hws yav hmo ntuj . Kuv yuav kuaj txog tus kab mob TB no li cas ? Yuav tau sim tshuaj ntawm tawv nqaij thiaj li paub tau hais tias puas tau raug tus kab mob TB . Koj yuav kuaj li no tau nyob rau hauv qhov chaw saib xyuas pej xeem kev noj qab haus huv , los yog , ntawm koj tus kws kho mob . Tus kws kuaj yuav hno ib qhov tshuaj ( tuberculin ) me me mus rau hauv qab daim tawv nqaij ntawm koj txhais caj npab . Ob peb hnub tom qab sim tas , mas tus kws kuaj ntawd yuav ntsuas thaj tsam nws hno tshuaj ntawd . Tus kws kuaj yuav qhia tau rau koj tias saib tswm li cas , yog o mas txhais tias positive los yog , tsis o no ces yog negative . Yog nws hais tias positive mas txhais hais tias koj tau nphav raug tus kab mob TB lawm . Yog hais tias koj daim tawv nqaij o ( positive ) mas koj tus kws kho mob , los yog , tus nais maum kuj yuav kuaj lwm yam mus saib tus kab mob puas tau chiv mob rau koj , yam li , yuav tsom duab xob ( x - ray ) ntawm koj hauv siab thiab kuaj koj cov hnoos qeev . Nyab tsam tus kab mob no ho nyob rau lwm qhov chaw , ua li mas tus kws kho mob los yog tus nais maum kuj yuav kuaj lwm yam ntxiv los muaj thiab . Yog kuv muaj tus kab mob TB lawm , Kuv yuav ua li cas kuv thiaj yuav tsis chiv ua mob ? Yog koj muaj tus kab mob TB lawm ( daim tawv nqaij o thaum sim tshuaj ) mas koj yuav tau noj tshuaj los cheem kom tus kab mob tsis txhob huam ua mob tuaj . Cov tshuaj yuav tua cov kab mob tseem tsaug zog hauv lub cev kom tuag . Tseem ceeb heev uas koj yuav tau noj tshuaj raws nraim li qhia mas thiaj yuav tua tau cov kab mob zoo . Cov neeg uas muaj tus kab mobTB , tab sis tsis kam noj tshuaj mas nws yuav tsum paub txog cov tsos mob ntawm tus mob TB . Yog hnub qab nram ntsis , lawv ho chiv ua mob tuaj los lawv thiaj paub qhia rau lawv tus kws kho mob sai . Yuav kho tus kab mob TB no li cas ? Tus mob TB no mas yeej kho tau , yog koj noj tshuaj raws nraim li tus kws kho mob los tus nais maum hais . Yog koj ua mob lawm mas koj yuav tsum tau noj ntau hom tshuaj , yam li cov tshuaj ( feem ntau kuj yog cov tshuaj isoniazid , rifampin , pyrazinamide , thiab ethambutol ) . Yuav tsum tau noj ntau hom tshuaj li no vim muaj ntau hom kab mob yuav tsum tau noj mus tua . Noj ntau yam tshuaj li no kuj yuav tua tau cov kab mob thiab thiab kom cov kab mob ntawd tsis txhob muaj zog taus los tiv cov tshuaj no . Cov kab mob TB no mas tuag qeeb kawg . Yuav siv li ntawm 6 lub hli ( tej zaum tseem ntev tshaj ntawd ) mas cov tshuaj no thiaj tua tau tag cov kab mob TB . Thaum noj tshuaj tau tsis ntev mas kuj mloog li koj zoo hlo lawm , tab sis , cov kab mob no tseem ciaj sia muaj zog sis hauv koj lub cev . Koj noj tshuaj tsis ntev xwb , koj tus mob yuav thim , koj mloog zoo li koj twb khees lawm hov ntau los koj yuav tsum tau noj tshuaj kom puv caij nyoog mas thiaj li yuav tua tau cov kab mob tas . DEVELOPED BY THE DIVISION OF PUBLIC HEALTH , BUREAU OF COMMUNICABLE DISEASE COMMUNICABLE DISEASE EPIDEMIOLOGY SECTION P - 42099H ( Rev . 05 / 04 ) 
