TUS MOB GIARDIASIS
Giardia ( Giardia lamblia , Giardia intestinalis , los yog Giardia duodenalis ) yog ib tus cab uas ua rau muaj tus mob raws plab hu ua giardiasis . Nws yog ib tus kab mob uas kheev ua rau muaj tus mob raws plab hauv Wisconsin . Tus mob Giardia no yuav pom muaj hauv txhua cheeb tsam ntawm lub teb chaws Meskas thiab lub ntiaj teb . 
Dab tsi ua rau tau tus mob no ? Tus mob Giardia no pom muaj nyob hauv cov quav ( quav ) ntawm ib tus neeg los yog ib tus tsiaj uas muaj tus mob . Tsis hais leej twg uas kov tau cov quav ntawm ib tus neeg los yog ib tus tsiaj uas muaj tus mob yuav kis tau tus mob Giardia . Cov neeg yuav kis tau tus mob thaum lawv cia li nqos yuam kev tau tus cab . Ib cov teeb meem ua rau tau tus mob Giardia yog : Haus cov dej uas muaj tus cab nyob hauv ( xws li , cov dej hauv tej pas dej , cov dej ntws , cov me nyuam dej ) . Noj cov txiv hmab txiv ntoo los yog zaub uas tsis ntxuav es muaj tus cab nyob ntawd . Tsis ntxuav koj ob txhais tes kom zoo ua ntej npaj los yog noj tej khoom noj tom qab kov tau tus cab thaum ua hauj lwm sab nraum zoov . Mus ncig cov teb chaws uas muaj tus mob Giardia nyob hauv tej dej haus . Qhov no yog vim ib cov teb chaws tsis muaj kev tua kab mob rau tej dej haus ib yam li hauv teb chaws Meskas . Tus kab mob no yuav kis tau tsis hais lub sij hawm twg thaum ib tus neeg uas muaj tus mob giardiasis tsis ntxuav nws ob txhais tes tom qab mus siv chav dej los yog mus da ib lub pas dej uas sawv daws da thaum nws muaj tus mob raws plab . Yog koj ua hauj lwm los yog mus rau hauv ib qho chaw zov me nyuam , koj yuav muaj feem kis tau tus mob Giardia zoo dua . 
Dab tsi yog cov cim qhia tias yog tus mob thiab cov tsos mob ? Cov tsos mob yuav pib tshwm tuaj li 3 - 25 hnub tom qab nqos yuam kev tau tus kab mob Giardia , tab sis kuj kheev pom tshwm sim tuaj hauv 7 - 10 hnub . Ib cov neeg uas kis tau tus mob giardiasis kuj tsis muaj cov tsos mob li , thiab ib cov kuj pom muaj cov tsos mob thiab ho ploj lawm . * Raws plab * Tsam plab ( tso paus ) * Cov quav muaj roj uas ntab tuaj / tsis tog * Mob plab ntswj * Xeev siab los yog mob plab * Lub cev qhuav dej * Tom qab khees dua qub lawm , ib cov neeg yuav noj tsis haum rau cov khoom uas muab mis nyuj ua . 
Cov kev kho tus mob yog li cas ? Tus mob yuav mob ntev txog 2 - 6 lis piam ( weeks ) , tab sis kuj yuav mob tuaj thiab ho ploj mus siv sij hawm ntev dua . Tus mob Giardia yuav cia li zoo tau nws tus kheej , los yog muaj ntau hom tshuaj uas yuav pab tau kom cov tsos mob zoo sai dua . Nws yog ib qho tseem ceeb uas yuav tau haus dej kom ntau , xwv koj lub cev thiaj tsis qhuav dej thaum koj raws plab . 
BUREAU OF COMMUNICABLE DISEASES Page 1 of 2 https : //www . dhs . wisconsin . gov / dph / bcd . htm | DHSDPHBCD@dhs . wi . gov P 42047H ( 07 / 2017 ) Wisconsin Department of Health Services | Division of Public Health 
Yuav tiv thaiv li cas thiaj tsis kis tau tus mob ? Tiv thaiv kev kis tau tus kab mob Giardia tom tsev , koj qhov chaw ua hauj lwm , los yog qhov chaw zov me nyuam : Ntxuav koj ob txhais tes tom qab siv chav dej , hloov ntaub qhwv pob tw ( diapers ) , thiab ua ntej noj los yog kov tej khoom noj , nrog rau cov qhauv los yog khoom noj pub tsiaj . Cia cov me nyuam uas muaj tus mob raws plab nyob rau hauv tsev kom txog rau thaum lawv zoo tso . Ua kom paub tseeb as cov neeg uas muaj tus mob raws plab ntxuav lawv ob txhais tes kom zoo thiab ntxuav kom ntau kom txo tau qhov yuav kis tau tus kab mob Giardia . Qhia cov me nyuam kom paub tias yuav ua li cas thiaj ntxuav lawv ob txhais tes tau zoo . Tsis txhob mus da dej hauv cov pas da dej yog koj muaj tus mob raws plab . Tsis txhob kov tau quav thaum lub sij hawm sib deev . Txo kom txoj kev yuav kis tau tus mob los ntawm tej dej siv ua si , dej haus , thiab tej chaw uas nyob ib ncig yus kom tsawg : Tsis txhob haus cov dej uas tsis tau muab tov tshuaj , xws li cov dej uas mus nqa los ntawm tej pas dej , hav dej , dej ntws , thoob cug dej , dej teev , qhov dejn av , los yog cov dej ntawm txoj yas txau dej . Cov dej twg uas teev tsis ntws kuj muaj tau tus kab mob Giardia nyob hauv . Tej zaum koj kuj paub tsis tau tas li as koj cov dej haus ntawd yeej muaj kev kaj huv rau koj . Yog hais tias koj mus nce roob nce hav , mus pw hav zoov hav tsuag , los yog tawm mus ncig rau ib lub teb chaws twg uas nws tej dej hauv yuav tsis huv , tsuas haus cov dej ntim hauv hwj xwb los yog tov tshuaj rau koj cov dej raws li qhov uas yuav tua tau los yog tshem tau tus kab mob Giardia . Qhov no muaj xws li : Rhaub koj cov dej kom npau ntev li ib feeb . Siv ib lub lim dej uas muaj lub qhov loj li <1 micron ( NDF standard 53 los yog 58 ) . Siv ib qhov tshuaj tua khes mis uas muaj cov tshuaj chlorine dioxide thiab ua raws nraim li cov lus qhia nyob ntawm lub hnab n m . Ntxuav koj ob txhais tes tom qab mus ua hauj lwm tom tog vaj tog tsev , mus ua vaj zaub , mus tu tej cia dej , mus tu tej chaw rau noog , los yog tom qab tshem tej dej teev nyob tog vaj tog tseg pov tseg , tab txawm koj yeej rau rawv hnav looj tes . Tsis txhob nqos dej thaum koj mus da dej hauv cov pas dej da . Kuaj sim koj cov dej hauv lub qhov dej txhua xyoo seb puas muaj kab mob thiab nitrates . Muab dej huv los ntxuav tej txiv hmab txiv ntoov thiab zaub uas ntej muab los noj . Nco ntsoov as koj yuav muaj feem kis tau tus kab mob Giardia txhua zaus uas koj mus nuv ntses , kov cov kab nuv ntses , los yog kov tau tej dej hauv cov pas dej . Nws yog ib qho tseem ceeb uas yuav tau ntxuav koj ob txhais tes tom qab ua tej hauj lwm no . Nco ntsoov ntxuav koj ob txhais tes tom qab mus kov tau tej tsiaj tom teb , tej tsiaj yug hauv tsev , tsiaj tej quav , thiab tej chaw uas tsiaj nyob . Nco ntsoov rau hnab looj tes thiab ntxuav ob txhais tes tom qab tu tej quav tsis hais quav dab tsi . 
BUREAU OF COMMUNICABLE DISEASES Page 2 of 2
 https : //www . dhs . wisconsin . gov / dph / bcd . htm | DHSDPHBCD@dhs . wi . gov P - 42047H ( 07 / 2017 ) Wisconsin Department of Health Services | Division of Public Health
