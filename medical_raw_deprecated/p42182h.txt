WISCONSIN DIVISION OF PUBLIC HEALTH Department of Health Services LCMV Lymphocytic Choriomeningitis Virus Disease Fact Sheet Series
LCMV yog dab tsi ? Lymphocytic Choriomeningitis Virus ( LCMV ) yog ib tug kab mob uas muaj nyob rau ntau hom nas xws li cov hamsters , guinea pigs thiab nas tsuag . Tus kab mob LCMV yeej tsis tshua kis rau neeg , thiab neeg feem coob uas lub cev noj qab nyob zoo es raug tus kab mob no kuj tsis ua mob li cas . Cov tsos mob zoo li cas ? Cov tsos mob ntawm tus mob LCMV kuj zoo xws li cov tsos mob khaub thuas uas yog kub ib ce , caj dab txhav txhav , tsis qab los noj mov , mob ib ce , dias tob hau , xeev siab thiab ntuav . Cov tsos mob no tshwm sim li 1Œ2 lub lis piam tom qab kis tau tus kab mob ntawm tus nas uas muaj tus mob no . Cov poj niam cev tsis tab seeb thiab cov neeg uas lub cev tsis tshua muaj zog tiv thaiv kab mob mas tej zaum yuav mob hnyav dua . Cov neeg hloov raum , hloov siab los yog lwm yam hauv lub nrog cev es kis tau tus kab mob LCMV kuj tuag tau . Nrog koj tus kws kho mob tham yog koj muaj cov tsos mob li hais no . Txawm hais tias kev yuav kis tau tus kab mob LCMV yog ib qhov tsawg kawg los , tus neeg twg kov tau cov zis , cov quav los yog cov qaub ncaug uas tus nas muaj tus kab mob no tso , yuav tau tus mob no thiab . Kuv yuav tiv thaiv kuv tus kheej li cas ? Cov neeg uas noj qab nyob zoo yuav tau ceev faj li hais nram qab no thiaj yuav tsis muaj dab tsi : * Muab xab npum ntxuav tes kom huv si tom qab kov tus nas yug los yog khaws nws cov quav , tu lub tawb kaw tus nas los yog cov chaw tus nas nyob . * Yuav tau muab cov tshuaj ntxuav tes muaj cawv los ntxuav tes yog tsis muaj xab npum thiab ho tsis pom dab tsi lo tes . * Tu cov tawb kaw nas kom huv si thiab kom qhov chaw pw tsis txhob ntub ntub . * Tu cov tawb kaw nas nyob rau tej qhov chaw muaj cua hliv mus los los yog nraum zoo . * Muab cov hnab looj tes yas los looj tes thaum tu lub tawb . Thaum tu lub tawb tas , muab tshuaj bleach tov dej ntxuav lub tawb ( ib khob thiab ib nta tshuaj bleach nrog ib nkas loos dej ) . Txawm koj yeej looj hnab looj tes los , tom qab ntxuav lub tawb tas , yuav tau ntxuav koj txhais tes . * Saib ntsoov cov me nyuam thaum lawv kov nas los yog tu lub tawb kaw nas . Xyuas kom lawv yuav tsum ntxuav tes tam sid tom qab lawv kov nas , tawb kaw nas los yog tej chaw nas pw . * Tsis txhob hnia cov nas los yog muab nas nqa los ze koj lub nplhu li . * Tsis txhob pub cov nas yus yug mus ze cov nas qus thiab lawv tej quav los tej zis . * Saib cov nas yus yug kom zoo thaum lawv tsis nyob hauv lawv lub tawb lawm . Tus twg thiaj ntxim kis tau tus mob no zoo tshaj ? Cov neeg uas yuav tsum tsis txhob mus ze nas los yog cov tawb kaw nas yog cov li nram no : * Tus neeg twg uas lub cev tsis tshua muaj zog lawm vim muaj mob HIV , tab tom kho mob cancer los yog hloov tej yam khoom hauv lub nrog cev ( hloov raum los yog siab ) * Cov poj niam cev tsis tab seeb * Cov poj niam tseem npaj xeeb me nyuam Tus neeg uas ntxim kis tau kab mob yooj yim yuav tsum thov ib tug txheej ze los yog ib tug phooj ywg pab nrog tu lub tawb kaw nas thiab pab nrog tu tus nas nws yugŒlos yog nrhiav neeg pab coj mus nrog tu ib ntus . Cov poj niam uas cev tsis tab seeb yuav tau tsis txhob mus ze nas mus li ib ntus kom  ntev thiab yuav tau muab tus nas tshem mus tso rau ib tog tsev . Txawm hais tias kev kis no kuj tsawg kawg los , tus kab mob LCMV yuav ua tau rau tus me nyuam tseem xeeb hauv plab tsis zoo thiab . Yog muaj nas coob heev hauv koj tsev , yuav tau muab tshem tawm kom sai tam sid . Hu mus rau koj tus kws kho mob yog koj cev tsis tab seeb es pom muaj tej tsos mob li hais los no . Tus kab mob no kis tau li cas ? Cov nas qus yog cov muaj tus kab mob no . Neeg yuav kis tau tus kab mob no los ntawm kov tau cov nas uas muaj tus kab mob no cov zis , cov quav , cov qaub ncaug los yog tej chaw uas nas ua zes . Ib qho yuav kis tau tus kab mob no yog los ntawm kov tau tej yam uas hais los no es nkag tau rau hauv tej qhov nqaij to , qhov ntswg , qhov muag , qhov ncauj , los yog raug ib tug tsiaj uas muaj tus mob no tom . Cov nas uas neeg yug xws li hamsters , guinea pigs thiab nas tsuag yuav kis tau tus kab mob LCMV tom qab tau nrog cov nas qus uas ke nyob rau tej chaw yug nas , cov khw muag tsiaj los yog hauv koj tsev . Tseem tsis tau muaj ntaub ntawv qhia tawm tias neeg kis tau rau neeg , tsuas yog qhov tias leej niam uas muaj tus mob no thiaj kis tau rau tus me nyuam uas tseem xeeb hauv plab los yog los ntawm kev hloov tej yam khoom hauv lub nrog cev xwb . Yuav kho tus mob LCMV li cas ? Thaj tsam li 5 % ntawm cov neeg thiaj muaj tus mob LCMV , tiam sis feem ntau cov neeg no yeej tsis pom ua mob li cas li . Hu mus rau koj tus kws kho mob yog koj pom muaj cov tsos mob no thiab tau kov nas lawm . Yog mob loj heev yuav tau mus pw hauv tsev kho mob , tiam sis qhov nov muaj tsawg . Kuv yuav muab kuv tus nas ua li cas ? Cov neeg uas lub cev muaj zog noj qab nyob zoo yuav tsis muaj dab tsi yog lawv ceev faj li hais los saud . Rau cov neeg feem coob , nws kuj tsis tas yuav muab koj cov nas yug tshem kom txhob muaj lawm . Qhov chaw tswj thiab tiv thaiv kab mob ( Centers for Disease Control and Prevention ) kuj tsis tau hais kom muab koj tus nas yug mus kuaj seb puas muaj tus kab mob no vim hais tias kev kuaj ntshav kuj tsis tseeb thiab yuav yuam kev tau . Yog koj tsis xav yuav koj tus nas lawm tsam muaj tus kab mob no , seb koj puas muab pub rau ib tug phooj ywg los yog muab nws tua xwb . Tsis txhob tso cov nas nyeg mus rau tom tej hav tsuag li . Qhov chaw Centers for Disease Control and Prevention muaj ntawv qhia txog tus kab mob no thiab yuav tu koj tus nas yug li cas nyob rau ntawm http : //www . cdc . gov / ncidod / dvrd / spb / mnpages / dispages / lcmv . htm Cov lus qhia no tau tsim los ntawm Wisconsin Department of Health Services , Division of Public Health
. Muaj tej nqe lus yog tau los ntawm Centers for Disease Control and Prevention ( CDC ) thiab Rhode Island Health Department los . DEVELOPED BY THE DIVISION OF PUBLIC HEALTH , BUREAU OF COMMUNICABLE DISEASE COMMUNICABLE DISEASE EPIDEMIOLOGY SECTION P - 42182H ( Rev 04 / 08 ) 
