WISCONSIN DIVISION OF PUBLIC HEALTH Department of Health and Family Services Tus Mob - Viral Hemorrhagic Fever ( Ebola Virus Hemorrhagic Fever , Marburg Virus Hemorrhagic Fever ) Disease Fact Sheet Series
Tus mob - Viral Hemorrhagic Fever zoo li cas ? Tus mob viral hemorrhagic fever yog ib lub npe tis rau cov mob uas yog ib pawg kab mob ua cov mob no , yam li tus kab mob hu ua Ebola thiab tus kab mob hu ua Marburg . Tus kab mob Ebola yog lub npe tis rau tus kab mob no uas tshwm thawj zaug nyob rau ntawm tus dej ntawd nyob rau lub teb chaws Zaire . Tus kab mob Marburg yog lub npe tis rau tus kab mob uas tshwm thawj zaug rau lub nroog ntawd nyob lub teb chaws Germany . Tus mob Viral hemorrhagic fever no yuav chiv mob kub cev thiab mob ib ce thiab tej zaum kuj mob sib tab sis tej zaum kuj ua mob hnyav ces tuag taus . Cov kab mob no los qhov twg los ? Kuj tsis paub meej tias cov kab mob no nyob qhov twg tiag , tab sis pawg kab mob no mas kuj pom nyob rau tej chaw uas muaj nas tsuag , zuam , thiab yoov tshaj cum coob . Liab thiab tib neeg kuj yuav ua chaw ncu cov kab mob no thiab yog lawv kis tau tus kab mob lawm . Cov nqaij liab uas kis tau cov kab mob lawm kuj yog yuav kis tau rau cov neeg uas ua hauj lwm los soj ntshuam kab mob , los yog , tej chaw ceev kuaj cov liab ntawd . Cov kab mob Ebola thiab Marburg no muaj tshwm ntau npaum li cas ? Txog niaj hnub no , mas paub tau tias muaj plaub nplua lawm uas tus kab mob Ebola tau raug rau neeg ; ob nplua nyob rau lub teb chaws Sudan ( 1976 , 1979 ) thiab ob nplua nyob lub teb chaws Zaire ( 1976 , 1995 ) . Muaj ob nplua uas tus kab mob Marburg tau tshwm sim rau tib neeg nyob rau lub teb chaws Germany thiab Yugoslavia rau xyoo 1967 thiab kuj pom tias tus kab mob yog kis los ntawm teb chaws Africa los . Feem ntau thaum neeg raug tus kab mob Ebola no ib nplua twg mas kuj yog pom muaj nyob rau hauv tsev kho mob vim tej twj tu neeg mob ntawd tau kis tus kab mob thiab tsis muaj tej txoj hau ke zoo los soj ntsuam ceev tej twj no kom huv si . Kuj tsis tau pom muaj tus kab mob Ebola los yog tus kab mob Marburg no tshwm rau teb chaws As Mes Lis Kas no ib zaug li . Tej tsos mob ntawm ob tug kab mob Ebola thiab Marburg no zoo li cas ? Cov tsos mob ntawm cov kab mob no kuj muaj kub cev , mob taub hau , mob yag txha thiab mob ib ce . Thaum tus mob huam mob hnyav zuj zus tuaj , mas kuj yuav ntuav , raws plab , mob plab , mob qa , tawm pob thiab mob hauv siab . Tus mob kuj yuav huam ua mob mus rau hauv lub nruab nrog cev thiab kuj yuav ua kom cov ntshav koog tsis tau . Thaum cov ntshav koog tsis tau lawm mas , tus mob kuj yuav ua rau tej cuab yeej hauv lub nruab nrog cev los ntshav thiab lub cev tej qhov tawm rooj yuav los ntshav . Cov neeg uas tau raug tus kab mob Ebola hemorrhagic fever no mas 50 - 80 % yuav tuag taus hos cov uas raug tus kab mob Marburg hemorrhagic fever no mas 30 % yuav tuag taus . Yuav ntev npaum li cas tom qab raug tus kab mob tas mas cov tsos mob yuav tshwm sim ? Yog tus kab mob Ebola hemorrhagic fever no mas yuav yog li 4 hnub mus rau 16 hnub tom qab kis tau tus kab mob mas cov tsos mob yuav tshwm . Hos ntawm tus kab mob Marburg hemorrhagic fever no mas yuav yog li 3 hnub mus rau 9 hnub tom qab kis tas mas mam chiv mob . Thaum kub cev tau 3 rau 5 hnub lawm , ces yuav pom mob lwm yam tuaj ntxiv . - txuas ntxiv -
  Cov kab mob no kis li cas ? Cov kab mob Ebola thiab Marburg kis thaum tau nyob ze tus neeg uas tab tom ua mob . Yav tas los mas tau soj ntshuam tias thaum tej neeg raug ib nplua tas mas pom raug rau cov neeg tu cov neeg raug tus mob no , thiab cov neeg mob tsev neeg uas tu cov neeg mob no xwb vim cov neeg no tau nphav tau lawv cov ntshav , phev , los yog , tej kua nruab nrog cev , ces lawv thiaj kis tau tus kab mob . Kuj tsis paub meej hais tias thaum tus kab mob no ua mob rau neeg ib nplua twg tas lawm ne lawv ho nyob rau qhov twg . Yuav kho ob tug kab mob Ebola thiab Marburg no li cas ? Tsis muaj ib txoj hau kev yuav siv los kho kiag tus mob Ebola los yog tus mob Marburg hemorrhagic fever no . Tsuas yog muaj kev tu tus neeg mob xwb . Kuj tsis muaj tshuaj txhaj tiv thaiv ob tus kab mob no li thiab . Yuav ua li cas tiv thaiv kom tsis txhob kis ob tug kab mob Ebola thiab Marburg no ? Thaum soj ntshuam tau tias tsam yog cov mob no , mas yuav tau muab cov neeg raug tus mob Ebola los yog tus mob Marburg hemorrhagic fever no cais , mas thiaj yuav txo kom tsis txhob kis rau lwm leej lwm tus . Cov neeg tu cov neeg mob no yuav tsum tau siv hnab looj tes , hnav lub tsho thaiv ib ce , thiab siv ntaub npog ncauj thaiv kom lawv thiaj kis tsis tau tus kab mob . Yuav tau ceev thiab muab tej twj los yog ntaub siv tu tus neeg mob ntawd pov tseg rau qhov zoo chaw . Cov neeg nyob teb chaws As Mes Lis Kas no puas yuav ntxim raug tau thiab ? Cov neeg nyob teb chaws As Mes Lis Kas no kuj muaj feem yuav kis tau thiab yog hais tias lawv tau nyob ze tej tus neeg uas muaj tus kab mob Ebola los yog tus kab mob Marburg no . Tej nplwb nplua yav tas los mas kuj ceev tau kom tus kab mob no tsis txhob huam ua phab ua pheev kuj vim yog tau muab cov neeg mob no cais zoo heev , thiab siv ntaub npog ncauj , hnav lub tsho thaiv ib ce thiab siv hnab looj tes ; muab tej koob ntxuav tua cov kab mob ; muab tej yam siv los tu tus neeg mob los yog tus tuag lub cev pov tseg rau qhov zoo chaw . DEVELOPED BY THE DIVISION OF PUBLIC HEALTH , BUREAU OF COMMUNICABLE DISEASE COMMUNICABLE DISEASE EPIDEMIOLOGY SECTION PPH 42102H ( Rev . 05 / 04 ) 
