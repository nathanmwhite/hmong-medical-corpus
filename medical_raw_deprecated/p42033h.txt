Wisconsin Department of Health Services Division of Public Health Tus mob Brucellosis Undulant fever , Bang's disease Disease Fact Sheet
Tus mob brucellosis zoo li cas ? Tus mob Brucellosis yog ib tug mob uas ua mob rau ntau qhov chaw hauv lub nruab nrog cev , thiab yuav ua ntau cov cim thiab tsos mob tshwm sim . Leej twg thiaj raug tus mob brucellosis no ? Txawm tias leej twg los yeej yuav raug tau tus mob no yog hais tias kis tau tus kab mob hu ua Brucella , feem ntau cov neeg uas ntxim yuav raug tau tus mob no mas yog cov neeg ua hauj lwm tu tsiaj thiab tua tsiaj , los yog cov neeg uas noj tej khoom noj muab cov mis nyuj ua , uas tsis tau muab cov kab mob tua lawm tso . Muaj qee zaum , cov neeg uas ua hauj lwm hauv tej chaw kuaj kab mob kuj kis tau tus kab mob no thiab . Tus mob brucellosis ri li cas ? Tus kab mob uas ua rau muaj tus mob no yog pom muaj nyob hauv cov mis nyuj thiab mis tshis uas cov nyuj thiab cov tshis muaj mob . Cov kab mob Brucella tseem pom muaj nyob hauv qee cov kua dej hauv nruab nrog cev xws li ntshav , zis thiab kua phev thiab hauv tej me nyuam tsiaj uas nchuav los ntawm tej nyuj twm , npua ( tshwj xeeb yog npua teb ) , yaj , tshis , thiab ( cov pom muaj tsawg ) yog dev / aub . Tus mob brucellosis hauv tej nyuj twm feem ntau yog muaj tshwm sim hauv teb chaws Mexico , feem ntawm South America , thiab Middle East . Qee cov tsiaj qus yam li mos lwj , mos lwj kub ncau thiab nyuj qus kuj muaj cov kab mob Brucella no thiab . Kuj tsis pom hais tias tus kab mob no yuav kis tau ntawm ib leeg mus rau lwm leej . Cov tsos mob brucellosis zoo li cas ? Thaum ua mob brucellosis mas yuav kub cev ua tej ntwb ntu thiab kub ntev tsis sib xws , yuav mob taub hau , qaug zog , cov qog ntshav o , tawm hws heev , ua daus no , poob ceeb thawj thiab mob ib ce thoob plaws . Tus mob brucellosis no kuj yuav ua mob rau cov pob txha , noob qes , thiab daim npluag plawv . Yuav sai npaum li cas mam pom cov tsos mob tshwm ? Thaum twg yuav chiv mob mas kuj tsis paub meej , tab sis feem ntau yuav yog 5 rau 30 hnub tom qab kis tas mas cov tsos mob yuav tshwm . Yog raug tus mob no ib zaug lawm puas yuav tiv thaiv tsis raug lwm zaus ntxiv ? Tej zaum yuav rov kis tsis tau tus mob no ntxiv lawm . Yuav kho tus mob brucellosis li cas ? Cov kws kho mob yuav muab ob peb yam tshuaj tua kab mob los kho tus mob no . Yog kuaj pom thaum ntxov es kho kiag thaum chiv mob mas yuav cheem kom tsis txhob huam ua mob ntev . Yuav ua cas thiaj tiv thaiv kom tus mob brucellosis no txhob ri tau ? Yuav tiv thaiv kom txhob kis tau tus kab mob no mas yuav tsum tsis txhob noj tej khoom noj uas siv cov mis tsis tau muab cov kab mob tua thiab tsis txhob mus ze cov nyuj , npua , yaj , tshis los yog tej dev uas muaj mob . Yog kws kho tsiaj kuaj cov tsiaj mas yuav paub hais tias cov tsiaj muaj tus kab mob los tsis muaj . Cov tswv tsiaj thiab kws kho tsiaj uas txhaj tshuaj tiv thaivkab mob rau tsiaj yuav tsum ceev faj thaum siv koob txhaj tshuaj kom rab koob uas muab hno tsiaj tas ntawd txhob rov los hno raug lawv , los yog ua koob tshuaj plam los mus paug qhov muag qhov ntswg los yog qhov ncauj . Cov neeg ua hauj lwm hauv tej chaw kuaj kab mob kuj yuav tau ceev faj thiab ua raws txoj cai tswj tej kev ua hauj lwm thaum kuaj thiab ncu tej kab mob . Developed by the Wisconsin Bureau of Communicable Diseases Communicable Diseases Epidemiology Section
